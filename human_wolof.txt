Noonu ma xool ko lu yàgg, daldi yëngal 
ndànk sama bopp, ni ko :
Àddina : dund, dee.
Leneen newu fi, Badu.
Lii rekk : demal, maa ngi ñëw.
Naka laa wax loolu, daldi déggaat woykat 
ba :
« Àddina amul solo, ndeysaan... Ku ci 
dee yaa ñàkk sa bakkan, ndeysaan ».
Booba gone laa woon, nekk ci sama diggu 
doole, yaakaar ne dara tëwu ma. Maa fii 
dàqoon a fecc, bare bayre ba nga ne lii lu mu 
doon ! Fu ma jaaraan, janq di ma tooñ, naan :
- Ngiraan Fay jàppal fii, Ngiraan Fay bàyyil 
faa !
Mbaa nga dégg ci jeeg ju ndaw ji ku ni :
- Moo Ngiraan Fay, looy jaay maanaa nii ? 
Billaay yow ! Yal na nga koote ! Léegi, 
mag dikk na. Maa ngi nii toog ci sama 
buntu kër, fii ci gox bi ñu naan Ñarelaa, di 
xaar sunu boroom bi def ci man li gën.
Teewul nag sama xel yépp nekk ci yow, Badu. 
Xéy-na yaa nga ca dëkku naar ya, moo 
xam Alseeri la, walla Marog mbaa Libaη.
Foofa de lanu yaakaar ne fa nga nekk. 
Kenn amu ci nag lu ko wóor Am na sax 
ñu naan :
- Kéwél kat du tëb doom ja bëtt. Badu 
Taal kay, xam ngeen ne topp na ciy tànki 
baayam Asan Taal. Ba fu coow liy mujje, 
Tugal ngeen koy déggi.
Ci juróom-ñaari téere yi ma la fiy bàyyil 
sax, am na bu ci tudd Téereb Ndéey 
Turam tegtal bu leer la : li nekk ci biir, 
maak yow doηη noo ko séq. Yoonu 
keneen newu ci.Yaa ngi nii toog janook 
man, ma sëgg ba jot say nopp. Su ma ci 
tàbbalee ay kàddu, nga naj leen fa. 
Kàddu yooyu di wéq sa kaaη, di féqu ci sa 
biir bopp, ngir rekk bëgg a génn ci biti, 
tasaaroo, nekk lu askan wiy waxtaane. 
Nga gën leen faa naj, ndax ragal ñu jur ay 
ak téesante. Du tee nag sa xel di leen tojat 
ba ñu mokk rumbux, nga xam lan la bu ci 
nekk wund, ne patt di wéy ak moom. 
Téereb Ndéey bi yomb naa xàmmee, 
mooy bu xonq bi. Moom laay dénk lépp lu 
ma dégg ñu koy waxtaane ci say mbir. Saa 
yu ma bettee nit mu lay jëw, dinaa la ko ci 
fen. Jàng ko bu baax. Dina la amali njariñ, 
bés boo dellusee Ñarelaa gii nga 
cosaanoo, fas yéene fee dëkk yaak sa 
njaboot. Wóolu naa la, xam naa ne ak loo 
mën a fekk ci biir Téereb Ndéey, doonte 
wax ju ñaaw la sax, du yàq sa digganteek 
kenn ci gox bi.
Jarul nag ma ciy sore. Xanaa ma may la ci 
as lëf rekk. Badu, waa Ñarelaa gërëm 
nañu la.
Lu ma fekkeek lu ma fekkewul, fii ci 
Ñarelaa, kàddu yu rafet rekk la nit ñiy 
yëkkati, jëmale ko ci yow. Koo waxal 
ñaari baat, mu ne la :
- Aa, Badu Fay Taal de, kuy jaambure 
moom ngay dimbali. Gone googu kay, 
Yàlla bu ko cat dugg. 
Foo ko fekkaan mu ngay wut lu mu am, 
ñëw bokk kook ndeyam Biige Sàmb ak 
maamam 
Ngiraan Fay. Dem na bay raxas ay oto ca 
Waagu-Ñaay, di baana-baana màrse 
Aselem, lépp ndax bañ a wër di ñaanaatu 
mbaa di këf alalu jaambur ; jànqi Ñarelaa 
yi sax mas nañu ko fee fental woy, di ko 
gaaral, waaye teewul mu nekk ci li mu 
nekk, sax ci ba dëgër.
- Moom kay, na mu noppee woon ! Seede 
li daal benn la. Waa gox bi nee ñu ku 
jaambure nga te am fullaak faayda. Su ma 
déggee ñuy wax yu mel noonu ci yow, 
Badu, sama xol day sedd guyy.
Saa yu ma sëggee di dénk kàddu yu neex 
yooyu sama Juróom-ñaari Téere yi, 
mbégte mi may yëg ci sama yaram, maak 
Yàlla rekk a xam nu mu tollu. Sant naa 
sunu Boroom bi ma may wii xeetu 
bànneex, laata may génn àddina.
Waaw.
Damay daagu ci mbeddi Ñarelaa yi, dégg 
ku ne :
- Badu Taal kay, du moo nar a toog bitim￾réew ba musiba di ko fa fekk. Gone 
googu, jom la am ba mu mat sëkk, kaar.
Mu mel ni ay baat yu ma ngelaw li yéene, 
may ma leen. Ma gaawtu, ñëw ubbi sama 
waxande, roccisi Téereb Ndéey, tëral ci 
lépp li ma jot a fortaatu.
Su ko defee sama xel naaw, dem fu sore, 
ma fàtalliku yu bare, daldi yëngal sama 
bopp, xam ne Yàlla mooy kariim.
*
* *
Badu xew-xew yi ma la fas yéenee nettali, 
ñu nga door alxames ja nu demee 
ayeropoor Lewopool Sedaar Seηoor, jëli 
néewu Asan Taal, indi ko fii ci jàkkay 
Ñarelaa, war ko fee jullee. Keroog jooju, 
yow ci sa bopp def nga lu doy waar. Ba 
dara desul lu dul jullee Asan, yóbbu ko 
armeel ya,
Yilimaan Keeta nee na la nga ñëw tiim sa 
baaytàggu ko. Tontuwook sa gémmiñ. 
Danga yëngal sa bopp, ngir xamal ka mu 
yónni ne jaru ko. Ña toogoon foofu ñépp 
jaaxle, ku nekk xool sa moroom
Ndey Silla, ndaw soosu nga xam ne du 
dugg mukk lu yoonam nekk, ne la :
- Badu Taal dofuloo jinne jàppu la, demal 
wuyu, Yilimaan Keetaa la soxla.
Ñépp ne tekk di la déglu.
Nga yëngalaat ndànk sa bopp, ne yaa lànk. 
Naka-jekk, masoo bare wax.
Ñu ñëw fekk ma fi may defare Asan, 
boolemaak yow, ne ma :
- Ngiraan waxal ci sa sët bi, xéy-na boog 
mu déggal la yow.
Ci laa leen ne :
- Bàyyileen jaa mbur, Badu Taal lu mu 
def xam na ko. Noonu, Ndey Silla mer, ne 
ca tonet, ni ma : 
- Man Ndey Kumba Silla de, gone guy 
waaj a alku laa fi gis. Badu Taal mooy 
kan, ba ñu koy seetaan muy toroxal nii 
baayaam ? Sama xol jóg man it, ma ni ko :
- Ndey, doo Yàlla doo yonent, mënoo fee 
alag kenn. Badu Taal xamul caaxaan, li 
mu def am na fu mu ko teg.
Dama ko waxe woon noonu rekk, waaye 
ca dëgg-dëgg mbir mi xawoon naa ub 
sama bopp.
Waaw, man mer nga dencaloon sa baay 
Asan Taal ba lànk ne doo tiim néewam, 
ñaanal ko, mu doon seen tàggatoo yéen 
ñaar ?
Ak ni deret amee doole...
Wànte li tax doom di dëddu baayam ba 
mu jaral ko ñàkke kersa ay kilifaam, 
mënul a doon caaxaan.
Ci laa tàmbalee xalaat bu baax ci mbir mi. 
Daan naa toog ay waxtu di jéem a seet lu 
waral li am am. Waaye lu ma gën a gëstu, 
diggante Yaasin Njaay 
ak sa ndey Biige Sàmb gën a ub sama 
bopp. Li xew Ñarelaa sa ginnaaw ba waa 
réew mépp jot ci, foo dem dégg ñu koy 
waxtaane, mu yéem ñépp, loolu ndem - si￾Yàlla ji Asan Taal a ko waral.
Waaw. Sa baay Asan Taal.
Lu jiin Njaaga te mooy Njaag,
Coow li wër na àddina si juróom-ñaar. 
Amaana sax Penku ba nga nekk, 
yéenekaay yi maye nañu ci as lëf. Wax ji 
lii doηη la : Yaasin Njaay ak ñaari 
doomam yee xéy bés bëgg a jommal 
Ñarelaa. Waaye yéenekaayi réew ma nga 
nekk, mënuñoo sore ci mbir mi. Mënuñu 
cee bind luy tax nga xam nu yëf yi deme 
ci dëgg-dëgg. Kon jaadu na ma leeralal la 
ko bu baax.
Dinaa ko def ci xol bu sedd. Te 
duggewuma ko dara lu dul jéem laa aar.
Lu mu yàgg-yàgg, dinga ñibbisi bés 
Ñarelaa, bëgg waa gox bi nettali la li fi dal 
Yaasin Njaay. 
Gënuma laa xam niti tey yi. Yàkkamti 
nañu nga may leen nopp, ñuy fen di 
dajale. Ñoo fi dàq a yokk, dàq fee 
jekk-jekkal ak làq-làqal. Man, Ngiraan 
Fay, jomb naa loolu. Jomb naa génnee ci 
sama gémmiñ gii lu dul dëgg. 
Ku dem ba bejjaaw, am ay sët ak i sëtaat, 
loo wax sa digganteek Yàllaa war a tax. 
Te su ma demoon bay fen it, xanaa dinaa 
la ci rus ndax cofeel gi ma am ci 
yowMoom kay, soo bëggee xam lu fi xew 
sa ginnaaw, bul déglu kenn ku dul man. 
Kon boog, Badu, tëbu ma bés rekk ηàbb 
samag xalima, ubbi Téereb Ngelaw mbaa 
Téereb Lëndëmtu di la ci nettali xew-xew 
yi ma jot a teewe fii ci Ñarelaa. 
Su ma wóoroon ne maak yow dinanu 
gisewaat, damay laxas samay kàddu ci 
biiri léeb yu lëndëm, xaar ba nga dellusi, 
guddi gu ne mu am lu ma ci làq fa géej 
gën a xóote.
Su ko defee, nga fanaanee joow ba ne ko 
nuus téye, lemmi ko, jàng ko, mu amal la 
njariñ. Ñu bare bu ñu gisee ni 
may binde, dinañu ne sama yaram neexul. 
Waaye faalewuma leen tey, faalewuma 
leen ëllëg!Man bokkuma ci bindkat yi ñuy 
soow.
Doore ca Musaa Ka ba agsi ci Séex Aliyu 
Ndaw, jaar ci ñoomin Sëriñ Mbay Jaxate, 
Cerno Aliyu Caam ak Maabo Gise, ñu ma 
gën a aay fuuf ñoo saxal seeni kàddu yu 
rafet a rafet ci biir xolu askan wi, jëmbët 
leen ci xeli Doomi-Aadama yi.
Man nag, damay jéem rekk. Mën naa ni 
sax li may bind, séentuwuma ci leneen lu 
dul sama bànneexu bopp. Looloo ma 
bàyyéendi tam ci dunyaa. Su dul woon 
Juróom-ñaari Téere yii may làngeek yow, 
àddina sàppi kon na ma bu yàgg. Dinaa la 
xamal tey lu tax ma fonke nii bind ak 
xalaat.
Li ma lay waxsi, guléet bésu tey mu génne 
sama gémmiñ gii, jaar ci sama xalima, 
jaaxaan ci téere bi nga yor, te mu doon la 
xaar fii ci Ñarelaa...
Ba nu newee gone maak samay doomi 
bàjjan, góor gu ñu doon wax Mbay Lóo 
moo nu daan jàngal Alxuraan ci Rëbës gii. 
Booba, su dee amoon naa juróom-benni at 
tamit, ca lay yem. Xam nga ne kon loolu 
yàgg na !
Xale bu deñ-kumpa laa woon. Saa yu nu 
toogaan di tari xuluwallaawu mbaa 
yeneeni saar, maa ngi sàcc di xoole Ustaas 
Mbay Lóo catu bët. Ustaas Mbay Lóo ku 
amoon bayre la, kaar. Kenn mënul woon 
dajeek moon ci mbedd mi te doo taxaw, 
geestu ko, xoolaat ko bu baax. Te soo 
demee ba toog, noo def sa xel di wéy di 
werante, nga naan :
« Waaw, góor gi ma dajeel sànq béréb 
sàngam, ndax nitu neen la ? »
Monte de, Ustaas Mbay Lóo màggat mu 
ràgg la woon te xiibon ; 
Dara jagatul woon ci moom, du bët yi, du 
bëñ yi du tànk yi. 
Foo ko fekkaan, mu nga sol benn sabadoor 
bu furi, ñu dabb-daaxe ko fu ne, moom ci 
boppam muy tëfli deret ; pukkuus ba mu 
daan fanaan, mook unk yeek jargoñ yeek 
mbóot yi ñoo fa bokkoon dëkk. Du benn du 
ñaar, séen naa ay jinax ñuy dóor-dàqe ci 
ronu lalam.
Ci gàttal daal, Ustaas Mbay Lóo sagaru nit 
la woon. Sonnoon na lool, te su ma la 
nettali woon la ma daan gis mu koy añe 
mbaa mu koy reere, dinga gën a xam li 
may bëgg a wax.
Dama daan jonkan di ko xool, yërëm ko 
be, ndeysaan. Rëbës googu ma lay wax, 
gis naa fa ba tàyyi ay boroom alal yu tegul 
woon sax Ustaas Mbay Lóo nit. Koo ci 
laajoon xalaatam dëgg, mu ni la :
- Sa Ustaas Lóo moomu de, mook kaña gu 
médd a yem, amalul kenn njariñ.
Céy ! Àddinaa ñu mën a gëlëmal, Badu ! 
Tey jii, su ma sunu Boroom bu baax bi 
delloo woon ci sama biiru ndey ji ma jur, 
ni ma : dunyaa ci 1922.
Seetlu naa nag ne, ci dëgg-dëgg jot nga 
fee jànkoonteek ay jafe-jafe yu bare te tar. 
Lu ne jéem nga ko, waaye daal, Ngiraan, 
taloo fi dara lu dul lijjanti loo lekk, su 
guddee nga tëdd nelaw. Soo yeewoo suba 
teel, looy defeeti, Ngiraan ? Xanaa wuti 
loo lekk ! Amoo dara loo mën a bàkkoo, 
du alal, du tur, du leneen. Dinga xéy bés 
ne mes, mu mel ni masoo fi jaar. 
Waaye nag, seetlu naa leneen ci yow : sa 
jikko rafet na lool, nit ku yéwén nga. Lu 
néew li ngay fortaatu, nangu nga koo bokk 
ak say xarit ak say mbokk. 
Léegi nag, dinaa la fay sa xol bu rafet 
boobu. Sama yërmaande amul àpp. Sama 
kàttan amul àpp. Suba, dinga am lu kenn 
masul a am, Ngiraan. Dinga judduwaat ! 
May naa la it bii yoon, maanaam ci sa 
ñaareelug dund, nga taamul sa bopp nit ki 
nga bëgg a doon. 
Su la neexee nga ni ma : « Njiitu réew mi 
Daawur la tudd, sant Jaañ. Moom laa bëgg 
a wuutu, am xaalis bu dul jeex, fu ma jaar 
takk-der yi di ma mbiibal, 
di ma tóojal, lu ma joxoñ dag yi gaawtu 
dagg ko, indil ma ». Soo bëggee loolu, 
Ngiraan, ma defal la ko. Xam nga ne dara 
tëwu ma ! Tey ci guddi, mën naa daaneel 
Daawur Jaañ, ëllëg njiitu réew yi ci àddina 
si yépp yónnee la ay bataaxal, naan la : 
« Maa seer fareer e ami, Muse le 
Paresidaa Ngiraan Fay », nga dof nag, 
naan xanaa kay ñii du man lañuy wax ! 
Soo bëggee loolu, ma defal la ko ci lu 
gaaw ! Waaye su dee judduwaat weccee 
sa ruu ak ruuwu Ustaas Mbay Lóo moo la 
gënal, ba tey mën naa la ko defal, ngay 
añe sómbi di ko reere, soo foree sagaru 
téeméer dund si ñaari fan walla ñetti fan. 
Léegi daal, yaay seet, Ngiraan.
Badu, xam nga ne moos su ma sunu 
Boroom bi nee :
- Gaawal, Ngiraan sa tontu laay xaar !
Du man mii maa fay nekk di nakk-nakkal. 
Daawur Jaañ, lu mu dégg ci lu bon, 
man Ngiraan Fay maa ko ko yakk ! At yi 
Daawur Jaañ taxaw ci kaw suuf yépp, soo
ci dindee sàcc alalu réew mi, ak nar ak 
yàq xol yi, dara dootu ci des !
Ma ni : tuuge waay, Daawur Jaañ ! Yaay 
mag mu ñàkk faayda, Daawur Jaañ ! Fu ñu 
la fekk, yaa ngi ratatati, lu ñor nga wax, lu 
ñorul nga wax. Te kenn sañu la ni :
- Góor gi wax ji doy na sëkk ak barke, yaa 
ngi nuy merde waay !
Su ma Yàlla baaxe woon ñaareelug dund 
te ma am sañ-sañu taamu, damay ñëw 
dëkksi Rëbës ca pukkuusu Ustaas Mbay 
Lóo ba, toog ci sijaadaam, di jàng téere bu 
sell bi, di màggal turu sunu boroom bi, 
duma ragal xiif, duma ragal mar. Ma ni 
ndem-si Yàlla ji Ustaas Mbay Lóo, sa jaan 
wàcc na !
Ma dellu ni : wàccoo ngaak askan wi, 
Ustaas Mbay Lóo ! Ak li coow liy bare 
yépp, sa dund a ëpp njariñ fopp dundug 
Daawur Jaañ ak i ñoñam !
Amoo woon jotu jëwaate ak rambaaje, 
taloo woon xëccook téesante, te néew 
doole masulaa tax a saalit bay wër di 
woyaan. Maa ngi lay gisaat, nga sëgg ay 
waxtu di jàng Alxuraan mbaa di bind li 
ngay bind. 
Doo sëqat, doo sax yëkkati sa bopp. Bu 
weesoo sa loxo ndeyjoor bi nga téyee sa 
xalima, du dara lu ma gis mu yëngu ci sa 
yaram. Dama daan làqu di la seetaan, 
ngay capp sa xalima ci daa ji di rëdd 
ndànk ci téere yi nga tegale ci sa wet, sa 
loxo ndeyjoor di yéeg ak a wàcc. 
Leeg-leeg nga siggi raay sa doq, ma gis ni 
sa bët yiy melaxe ak ni ngay noyyee, 
ndeysaan. Mu wóor ma ni am na booba lu 
la feeñu. Ustaas Mbay Lóo, jàngal nga ma 
lu bare!
Coppite ga ma daan seetlu ci yaw moo ma 
tax a xam ne liy tax nit di nite, day jéggi 
yaram wa, romb koy dem. Doole ji nekk 
ci xam-xam, teey ak fulla ji mu laaj yépp a 
ngi woon ci yaw.Waxuma sax Daawur 
Jaañ, waaye ku ma indiloon tey jii nit ki 
ëpp alal mbaa ki ëpp bayre ci àddina, 
duma ko wecceek Ustaas Mbay Lóo.
Badu, giñ naa ci Alxuraan ne masuma 
naw mbaa ma weg benn Doomu-Aadama 
ni ma wege woon góor googu.
Su dul woon ndem-si-yàlla ji Ustaas 
Mbay Lóo de, sama dund gii deme kon na 
neneen. Badu Taal, taawu Asan Taal ak 
Biige Sàmb, déglu ma.
Ma ne : nit dëgg, yaram wi mën na fee 
jóge te du tax mu faatu. Nit dëgg, bés ba 
ñu ko yóbboo armeel ya jébbal ko 
boroomam, bés booba lay dekki. Suuf sa 
ñuy maasale ci kawam mënul tee 
takkandeeram ne bëret ci saa si, topp ña 
ko doon robsi. Na fekk rekk mu defoon ci 
dundam lu jar a fàttaliku. 
Nit ku sa dund neen, doo am takkandeer, 
dara du la wutaleek bàyyima. Ustaas 
Mbay Lóo, jàngaloo ma Alxuraan yem ca! 
Jóge nga fi, waaye ba sunu jonni tey, yoon 
wu ma aw, yaa ma ko xàllal démb, tey 
soog a ñëw. Saa yu ma demee ba jàq, su 
ma làmbaatoo daj la, nga toog ci sama
wet.
Mu mel ni nekkinu askan wi ab téere la, 
nga ubbi ko, di ma sa, may tari.
Léegi màggat laa. Waaye saa yu ma yëgee 
ne mbon ak kañaan a ngi may bëgg a ëpp 
doole, dama lay daldi gisaat ci sa pukkuus 
bu bon ba, nga sëgg di jàng, di jàngale, di 
bind ak a bindaat. Fa nga tëdd ca àllaaxira 
nga ma naan jàkk, ma bàyyi lépp lu ma 
jàppoon, nga dëddale maak coxor, xiir ma 
ci lu baax.
*
* *
Bul yàkkamti, Badu. Jaru ko.
Su waxtu wa jotee, dinga xamal sa bopp 
lu tax ma ubbil la sama xol, xàll ci 
juróom-ñaari yoon yu wuute, te naan la : 
Badu Taal, yoon yaa ngii, bu ci sama 
baaraam joxoñ topp ko, bul teg feneen say 
tànk. Bul ragal a xuus ci biir dex gu 
lëndëm gi. Su ma la tàllalee seetu, bul 
dem ba jub ko sa fit mel ni lu rëcc, nga 
dellu ginnaaw, di waxtu, naan :
- Aa déedéet, kii kay du man ! 
Te boo tëddee ba xaaju-guddi, dégg 
ngelaw li mer bay ηar ni gaynde siibi, di 
buddi garab yi di leen xalab ca xaj, di 
yëkkati géej gi di ko sànni ci kow 
asamaan si, loolu yépp su amee bu mu la 
tax a tàggook sa sago.
Monte askan weeka soxla seetu tey ! 
Ñaata xarnoo ngii muy roy ak a royaat ? 
Waaw nun, wan xeet lanu royul, ba xaw 
koo yéem sax ? 
Ma ni : yaakaar nga ne Yàlla mos naa 
sàkk mbindéef mu dàq a toppandoo nit ku 
ñuul ? 
Defe naa ne de, Sinuwaa yeek Sàppone yi 
rekk ñoo nu rëccagum, te ñooñu sax 
gisaguma leen Mbaaw. Su ñu defulee 
ndànk, léegi nu ne leen :
- Randuleen fee waay, yéen xamuleen 
Sinuwaa mbaa Sàppone dëgg nu muy mel! 
Tey nu won leen ko ! Kon boog, Badu 
Taal, taawu Asan Fay Taal ak Biige 
Sàmb, yow sama sët bu baax bi, nang ul 
ne war nanoo seetaat sunu bopp bu baax.
Bul tiit, bul ragal.
Lenn moom na la wóor : dëgg dina 
naqadee dégg, naam, waaye soo ko 
ñemee, song ko, doo ko réccu.
Ngëneel lu réy a ngi ci.
*
* *
Man mbindéef moo sañ ne xam na nu 
jaww ji tollu ?
Am na, gaa, ay nit ñu bare pexe, loo wax 
ñu ne mën nañu koo natt, 
foo leen fekk ñu nga ηàbb seen xalimaak 
seen kayit, di ci bind ak a nataal yu kenn 
xamul. Nee nañoo ay boroom xam-xam 
yu mag lañu ! Gaa ñooñu, koo ci laaj lu 
muy liggéey, mu ni la :
- Gëstukat laa. 
Nga ne ko :
- Ãa ?
- Waa-waaw ! Bul ma ci xeeb ! Lu la 
jaaxal ci jant bi mbaa ci biddéew yi mbaa 
ci weer week yeneen ak yeneen, boo 
yaboo laaj ma ko. Sàllaaw, sama sagaru 
néeg bii laay toog jox la tontu bu leer 
nàññ.
Waaye, seen cobte googu du mujje fenn fu 
dul di raay a ka raayaat seen doqi séytaane 
yi, naan :
- Mbir mi kat, am na lu ma ci desee wóor. 
Xanaa kay danuy jàppandi ne su 
demewul nii deme naa.Ngóor soosu dinay 
dem bay mbebetu, ni ku daanoo cib saret.
Déglul ma ko, Badu :
- Su wund wu ñuul wi wëree fukki yoon 
niim gii, ganaar gi topp ciy daw, ñu ànd 
ñoom ñaar di mbów niy xaj, du ñàkk 
Pilitoη ak Sipiteer mbëkkante. Su booba, 
suuf si dina yëngu ca Pakistaη ak Kore, te 
Kilimaηsaro dina yàbbi ay xal yu xonq 
coyy! Xam nga, Badu, waxu dof a ngoog ! 
Boroom xam-xam yooyu, seen muj duy 
faral di rafet. Bés bi ñuy ràηηatiku, day 
bett seeni mbokk, ñu daldi leen jagat
jagatee, yóbbu fa ñuy denc ñi seen xel 
neexul.
Waay ñii ñoo waane, Badu ! Ku leen laaj 
loolu lépp ? Luy seen yoon ci dayo 
àdduna si ? 
Ba sunu Boroom bi sàkkee dunyaa du tey, 
du démb. Kenn ci nun fekkewu ko. 
Dunyaa day dox te Yàlla rekk moo xam
kañ lay àgg fa mu ko jëme, mu daldi ko fa 
yemale. 
Waaye, Badu, li àddina siy yaatu-yaatu, 
juróom-ñaari fan doηη ñoo ko ëmb.
Mu di lu kéemaane sax.
Juróom-ñaari fan yooyu nag, dina am ay 
jamono ñu jiitle, bu ci ne dara du ko 
wutale ak ba ca topp. Maanaam, su 
fekkoon ne bés yi dañuy ñaasu, ni ko sunu 
yenn mbokk yi baaxoo def, ñaas yooyee 
dañuy mujjee raaf ba far maasaloo, benn 
màndarga dootul des ci seen kanam.
Waay, jàmm a neex, Badu ! Dara 
yënguwul. Réew maa ngi ne selaw. Altine 
ñëw, talaata tegu ci. Àllarba yegsi. 
Alxames tàmbalee dukkat, ñu ne déet ne 
waay mu ne maa ngoog. 
Jàppe ko noonu, mel ni bés yi dañuy 
wëndéelu ci biir géew bu yaatoo-yaatu, 
demuñu dikkuñu, ba nga xam ne soo 
jëloon bant di rëdd seen doxin ci suuf si, 
wërngal gu mat sëkk la lay indil.
Looloo waral foo fekk ngóor su fuddu ba 
noppi óbbali, te naan :
- Waaw, gaa ñu baax yi, tey sax ban bés 
lanu nekk ?
Xamal ne kooku, su newulee ci bànneex 
it, amul naqar wu tax ñuy wax.
Jamono yooyu mënees nañu leen a 
méngaleek asamaan su amul benn niir, 
weex tàll, ba nga xam ne su ko picc mu 
gën a tuuti riisoo mu mel ni àddina fa lay 
doxe tukki àllaaxira. Waaye, am na lu ma 
la ci bëgg a yokkal, Badu. Aa, Badu, li ma 
lay waxsi de, lu am solo la. 
Sopp kon naa nga teeylu, may ma nopp bu 
baax. Ndax mas ngaa jàng taalif bi Sëriñ 
Musaa Ka jagleel Maam Soxna Jaara 
Buso ?
Nii la koy sànnee :
Xerawluleen, nu sant Soxna Jaara
Ngir moo nu may lu tax nu samp i daara 
Buleen ma tanqamlu, buleen ma tanqal
Buleen nëxal ndoxum ki leen di tanqal
Cellantuleen te ubbi seeni nopp 
Ak seeni xol, ma ubbi seeni bopp
Te génne seen waηaani xol, te taataan.
Baal ma àq de, Badu. Lee-lee sa maam 
Ngiraan day dem bay tàggook sagoom. 
Day fekk booba ay kàddu yu rafet a ngi 
nuur ci sama biir deret, di féey, jàpp ma të 
maa bàyyi. Su ma tolloo foofu nag, fàww 
ma dugal ci waxtaan wi yu ci bokkul te 
duma ko tey.
Nanu dellu boog fa ma ajoon wax ji.
Waaw, dina am it ay jamono, mbir yi 
deme neneen, juróom-ñaari bés yi 
ràkkaaju, di tëb di dal. 
Bés yi mel ni ay gone yuy fo po moomu 
ñu naan xalaa-ma-ndiir-bàjjo, bu ci ne di 
kar sa moroom, naan ko:
- Xalaa-xalaa doo fi jaar !
Ndaw xeex bu metti, ak xiiroo ak ηaayoo ! 
Doomi-Aadama yi duñu toog duñu taxaw, 
kenn du tal noppalu waxatumaak naan 
dangay xalaat a nelaw bay xàndoor.
Ma ne : ku masul a gis réew mu tàkk 
jëppét, nekk ci fitna, kaay seetaan ! 
Waaye kan mooy am googu jot ag dal-xel 
googu ? Liggéeykat yaa ngi bànk seeni 
loxo, ne ñoom sonn nañu, te dee, bala ñoo 
am jàmm nguur gi daanu, ñu ñàdd njiitu 
réew meek njabootam rendi leen, sëlmoo 
seen deret. 
Réew mi mel ni caga bu def tuunu neen 
juutu ci pénc mi, lu neex waay mu def, kii 
tàpp ci fer yi, kii sëq ci cokk yi, yëkkati 
leen, niit leen ba xolam sedd, jébbal leen 
ngelaw li, ne ko yaay boroom, fu la neex 
yóbbul, lu la neex def ci. Nga gis nag tan 
yeek baaxoñ yiy naawantu, di baagante ci 
diggante biddéew yeek weer wi, lee-lee ñu 
ñëw ba jub néewu buur, xeeñtu ko, 
yéegaat ci kow asamaan, di xaar ba néew 
bi yàqu ñu dal ci kowam, sëqatoo ko. 
Takk-der yi ne, aa, loolu kat moom ëpp 
naa seetaan, di jéem a aar buur, di sànni 
ay bomb ñuy kalaate, di dóor i liif, sa 
maas gi nekk ci mbedd miy toj ak a tojaat, 
lu ñu jot lakk, kilifa gu ñu dajeel nangu sa 
alal, toroxal la teg ci. 
Mu mel ni rekk xeetu ndof gu bees moo 
jékki-jékki jàpp ñépp.
Xëccoo boobu, Badu, dara waralu ko lu 
dul li ku nekk bëgg a fés, ëllëg-ak-sibir 
géwél yi di la woy. Te kat, dinaa la ci 
xamal lenn : du nit ñi rekk ñooy jiiroo 
ndam loolu.
Juróom-ñaari bés yi ci seen bopp, benn du 
ci nangoo des ginnaaw. Ndax li mbir miy 
metti ak di jaxasoo yépp, dina am ci bés 
yooyu benn bu ci kenn dootul fàtte ba 
keroog àddinay tukki. 
Li ngay nekk xale yépp, dégg nga ñu naan 
Dibéeru Guy-Njulli walla Talaatay Ndeer.
Mu ngoog nag.
*
* *
Ca Kawóon la Dammel Sàmba Lawbe 
Faal dajeek baayam Makoddu. Du woon 
lu gënal Saalum, nag, wax dëgg Yàlla. 
Ayu-bés bu jàll, Saalum gën a jaaxle. 
Waaye xam nga ne kenn mënul woon am 
naqar ba dab Lingeer Lat Sukk Sire Jogob 
Mbóoj ma masoon a séy ak Makoddu, jur 
ca Dammel Sàmba Lawbe Faal. Sa doom 
ak baayam war a jàkkaarloo ! Ba yëf yi 
waree am sax, fekk na Lingeer ak 
Makoddu tàggoo. Waaye cofeel ga 
Lingeer amoon ci moom desoon na as lëf 
ba tey. Makoddu nekk Kajoor, Lingeer di 
yeewoo Kawóon. Waaye amul bés bu 
xelam delluwul ci yu neex yi mu jot a 
dund ak Makoddu jamono ja ñu doon séy. 
Bés, mu yëg ne Makoddu gàddaaye na
Kajoor, jaare Ndukkumaan jëmsi
Kawóon ! Àddinaam yàqu, ndax ci 
Sàmba Lawbe Faal ak Makoddu Faal, ku 
ci ne xamul nu mu lay def.
Saalum ne ko :
- Moo Lat Sukk Sire Jogob, wax ji nag 
noo ciy def ?
Ndax yow, sa jëkkër ak sa doom ay bëgg 
xeex bu subaa !
Mu ni : 
- Bu subaa, dinaa ree tuuti, dinaa jooy 
tuuti...Xare bu waroon a am la, am na. Lu 
ci des, tey ? Ñetti baat. Dibéeru Guy￾Njulli. Ñetti baat yooyu, lu nee ngi ci biir
: Dammel bu tumuraanke di taxawaalu, 
deret juy walangaan ak ñaari réew yu jàq 
ba fu jàq yem, di Kajoor ak Saalum.
*
* *
Talaatay Ndeer, nag ? Bés a ngoog ci bés 
yi ! Waaye bul yaakaar ne Talaatay Ndeer 
a sukk jur boppam. 
Déedéet!Mbarka Ja xéyul bés rekk dajale 
jigéeni Waalo yi, ne leen :
- Nanu jaay sunu bakkan, ndax jomb 
nanoo nekki jaam ginnaaw barag. Bunu 
nangu mukk Naar yi di nu teg ci seen kow 
i fas, di nu yóbbu Tararsaa. Am ñuy saalit 
xaat, ndeysaan, di jooy, di tam Mbarka Ja 
dëmm. Mbarka de, bokkul woon ca këru 
Waalo yu mag ya. 
Su ma ragalul woon fen sax, dinaa la ni 
jaamu-néegu Lingeer la woon. 
Xam nga du kooku lañu naan ci yax bu 
réy la bokk. Teewul ba jigéeni Waalo ya 
jàqee, ñu bare dañoo waaf, moom Mbarka 
Ja mu jóg taxaw, ni : 
- Dëgg la, waa Tararsaa yi nu song tey ay 
góor lañu te bu dee xeex rekk ñoo nu ko 
dàq fuuf, waaye nanu ko defanteek ñoom 
ba lu nu ci góobe gar ko ci !
Mu neeti leen :
- Su noon yi xamee ne ay jigéen lanu, dafa 
leen di gën a jox fit ! Kon, na kenn ku 
nekk ci nun sol ay yëre góor !
Ñu def la mu leen sant, war seeni fas, 
jàkkaarlook noon ya, won leen njàmbaar 
gu matt sëkk. 
Ñu dàq noon ya, noon ya daw ! Waaye ba 
ñuy génn Waalo, la am ca jigéeni Waalo 
ya ku mbaxanaam rot, létt ya feeñ ! Noon 
ya sog a xam ne ay jigéen lañu doon 
xareel. Kenn ci ñoom woo ña doon daw :
- Dellusileen ! Sañ ngeen a taxaw ci 
kanamu Buuru Tararsaa naan ko ay jigéen 
a leen dàqe Ndeer ?
Xeex bi neeti kur.
Foofa, Mbarka Ja daldi waxati ay waxi 
gor.
Dafa ne : Jomb nanoo nekki jaam ginnaaw 
Barag. Nanu dugg ci néegu ñax bu mag 
bii, taal ko ci sunu kow.
Na mu ko santaanee la ko jineeni waalo ya 
defe. Néegu ñax ba jàpp, di tàkk, noon ya 
wër leen, jigeeni Waalo yay woy ca biir 
safara sa ba sedd ñoom ñépp. Mbarka Ja 
ma doon seen njiit nag, jotoon naa rawale 
benn gone gu jigéen gu ñuy wax Sadani 
Caam.
Dafa ni ko :
- Yow Sadani, bu nu taalee néegu ñax bi, 
soo jaaree fii, dinga mucc ! Demal Sadani, 
su Barag dellusee, nga nettali Waalo naka 
la jigeeni Ndeer yi bàyyee fii seen bakkan, 
ci jom ak fit ak ngor. 
Demal, Sadani, man Mbarka Ja maa la ko 
sant ! Sadani Caam ma jëkk a nettali 
Talaatay Nder, ñaata at la amoon ? Am na 
ñu ne juróom-ñetti at doηη la amoon. Dara 
wóoru ma ci, waaye lii moom boroom 
xam-xam yépp ànd nañu ci : Sadani Caam 
ma jëkk a netaali Talaatay Nder, xale bu 
ndaw la woon.
Kocc Barma Faal de, dafa ne woon :
- Mag mat naa bàyyi cim réew. 
Ni Mbarka Ja doxalee de, safaanoo na bu 
baax ak kàddu yu siiw yooyu. Mbarka Ja, 
Yàlla mayoon na ko fit, may ko xel. 
Dékku na saay-saay ya songoon Ndeer. Te 
ba dara desul lu dul génn àddina, sóoru na 
Kocc Barma Faal, boroom xam-xam bi 
kenn mësul a sañ a weddi. Ndax ni 
Mbarka Ja rawalee Sadani Caam, lii rekk 
la tekki:
- Gone mat naa bàyyi cim réew...
Lu cee sa xalaat, Badu ? Sunu ñaari 
ponkal yooyu, koo ci àndal ? Mbarka Ja 
walla Kocc Barma Faal ?
Looy wokk bopp ? 
Mbir a ngoog, de...
Benn ayu-bés, juróom-ñaari fan la.
Xëccoo ba bés yi daan xëccoo démb, 
mooy wéy ba tey. Ndax kat, juróom-ñaari 
fan yooyu, balañu ciy ràññee benn, di ko 
fàttaliku ëllëg, dina naan deret ba màndi, 
màbbloo ay taax yu dul jeex. 
Dina tax it saxaaru fetal seek bomb￾lakirmosen yi ubale jaww ji, xasaw xunn. 
Ndax kat, bu la ci kenn nax, li coow liy 
bare yépp, ci kàddu yii doηη lay mujje : at 
sàngam, bés sàngam. 
Ku nekk di bàkku, naan :
- Maa nga fa woon, bés booba kay, soo 
ma gisoon xam ne maay jàmbaar, aa,
cam !
Am ku ne:
- Waaw góor, diw ! Kéwél du tëb, doom 
ja bëtt ! Sa maam diw, jàmbaar dëgg la 
woon ! 
Su ñu takkaan xare, daawu ca ñaaw ndax 
daawul des ginnaaw ! 
Keneen ne :
- Gàcce ngaalaama !
Nga geestu, fu ne nga xool fa, say bët 
duñu dajeek benn Doomu-Aadama. Fekk 
na du dara lu dul ngelaw lu jóg, lemmi ay 
kàddu, suy lenn ci jaww ji ba noppi ne 
mes.Démb lëngoo ak Tey, ñu ànd di 
daagu. Ñu ngi mel ni ay doomi bàjjan, di 
kaf di reetaan, ku ci nekk di tex-texaan sa 
moroom.
Su la ñaar ñooñu rombatee di déeyante, 
ubbil sa nopp bu baax, Badu. Bu la dara 
rëcc ci seen waxtaan, ndax mënees na cee 
jàng lu bare.
*
* *
Nga ne ma :
- Lan laa ci war a mën a jàng, Maam 
Ngiraan ?
Su ma la bëggoon a wax lépp de, Badu, 
dootuma am jotu waxtaan ak yow ci 
mbirum Asan Taal. Xanaa boog, ma 
ñamal la as lëf ci diggante Démb ak Tey.
Àndandoo boobu, dara gënu koo yàgg. Fi 
lanu ko fékk nun ñépp. Fi lanu koy bàyyi 
tamit. Bul fàtte mukk lii ma lay waxsi : 
am na bés boo xam ni ci la Yàlla sàkk 
àddina si. Bés boobu, Tey la tudd. Beneen 
bés jiituwu ko fi. Waaye ca ëllëg sa la Tey 
dee, Démb daldi juddu. Ñoom ñaar, ay 
junniy-junni at a ngii, saa yu jant bi 
sowee, ku ci nekk matu, ñu rewle la, nga 
daldi jur sa moroom. 
Moo tax kenn mënu leen a teqale. Moo 
tax ñu yabante ni ay doomi-bàjjan, foo 
leen fekk ñuy werante, di téesante.
Waaye saa yoo leen ëfalee ñu xeex, Tey 
mooy gàddu ndam li. Day tuur Démb 
andaari wax, naan ko :
- Loo may jaay daη-ηaam nii, yow Démb ? 
Tee nga maa déglu te xam ne maa la gën a 
xam sa bopp fuuf ?
Kooku faf toog di ko déglu, jàkkaarlook 
seetu bi, di ci gis ni ko Tey di yatte. 
Waaw, Tey daanaka Lawbe bu waane la, 
mooy yatt Démb, moo koy sàkk. 
Wax jooju tekki lan, nag, Badu ?
Lii, xanaa : xew-xewi démb ya, niti Tey 
yeey mujje nettali gi. Ñi ko fekke woon 
ñépp ñu nga tëdd barsàq, kenn du ci jóg sa 
bàmmeel di am looy weddi walla looy 
dëggal. Kuy jéem a nettali xew-xewi 
démb, dinga dem ba réer, say kàddu di 
mbëkkante ci jaww ji, lu ñëw sa bopp nga 
wax.
Maa ngi lay dégg nga naan ci sa xel :
- Nit ñee gën a ñeme Yàlla ! Luy seen 
yoon ci li sunu Boroom bi sàkk ba ñu koy 
soppi, di ko nettalee mbaa di ko nataale 
neneen ? Dëgg la. Loolu am na te firnde 
yi bare nañu ci lool.
Réew dina nekk ci fitna, ay bakkan yu 
bare rot ci, nguur gu bees taxaw, ñu jàpp 
ne yëngu-yëngu yooyu dinañu des ci xeli 
nit ñépp ba fàww. Waaye su ñu ci tegee ay 
weer rekk, koo wéetal, cuq ko ngir mu 
nettaliwaat la mbir mi, mu jox la tontu bu 
wuteek bu moroomam.
Kii ne :
- Lii moo fi amoon.
Ka ca des ne ko :
- Déedéet, juum nga.
Coow jibati, te ku deful ndànk jaasi yi 
génnaat, ay bomb kalaateeti, jooyoo amaat 
ci yoon. Àddinaa mel noonu. Lu weesu, 
ñu gas suul. Maaxàllaa, nit ñi dañoo sonn 
! Kër-këri ngir am loo dundalee sa njaboot 
doy na ku nekk soxla. Ku sa xel dalul, doo 
tal werante jëmale ginnaaw-ëllëg.
Loolu li mu wund, Badu, lii la : 
Du Doomu-Aadama walla bàyyima yi 
rekk ñooy génn àddina. 
Soo ko seetee bu baax, xelu nit ci boppam 
mooy bàmmeelu Dëgg. 
Dinga teewe dara sax, dégg ci rajo bi benn 
waa ju dëgër fit di ko nettalee neneen, nga 
ànd caak moom.
Moo tax Wolof Njaay, su benn waay 
jógee fale, ne :
- Amoon na fi.
Li mu koy jëkk a laaj mooy :
- Ndax ba mu amee yaa fekke ?
Xam nga daldi na ko tanc fu xat fu ko 
caaxaan dul génne, ne ko : 
- Waxal lu la neex, waaye kenn du la gëm 
feek tegoo sunuy loxo ay firnde yu wóor.
Kon Badu, fexeel ba bul fàtte lii : jëfi tey, 
léebi ëllëg. Li nga teewe tey dina 
soppeekuji ci sa xel, dina soppeekuji ci 
say kàddu, nekk leneen lu mësul a am. Du
tee Géwél Mbaay fàqe fu kenn xamul, 
taxaw ci pénc mi, dar ay noppam, di xaacu 
ci naaj wu tàng wi, ñaq bay siit, naan :
- Lii ak lii moo fi amoon.
Du ñàkk mu am ñu àndul ciy waxam, 
waaye kenn du ko sañ a weddi. 
*
* *
Bu ñu nee :
- Loo gis ci nettali lay mujje,
Loolu la tekki.
Soo ko jàppee noonu, dinga xam lu waral 
nit di nettali lu mu masta fekke. Seetal ma 
lii rekk : kàddu yi ngay jottali, ba ñuy jib, 
xaajagoo juddu, walla sax jamono jooju 
say maamaat ay liir yu tooy xepp lañu ! 
Yow nag, Badu, danga dig gone, moo tax, 
xéy-na, soo déggee wax ju ni mel, dinga 
ne :
- Aa kon boog ni aw askan di gise 
boppam, ci ay nari kese la lalu. Maam 
Ngiraan Fay a ko wax.
Ma ni la :
Déet. Bul gaawtu. Njuumte lu mag a ngi 
noonu :
Kàddu yooyu nga tudde ay nar, ñoo ka am 
njariñ tey ! Jàppal ne doole jiy jox aw 
askan pas-pasu dund ak jëm kanam, ci 
baat yi nu mel lay tukkee, ci lay ñaaxe 
boppam ngir yeneen réew yi ragale ko xel, 
weg ko.
Ndax, soo ko seetee bu baax, ab dëkk lan 
la ? Jaww ji la, nit ñi ñëw, fekkuñu fi 
dara, ñu feesal ko dell ak seeni jëmm, 
seeni kër, seen coow ak seen kër-këri. 
Kuy faral di doxantu ci dëkk bu mel ni 
Ndakaaru Njaay gii, dinga xam li may 
bëgg a wax foofu.
Céy Ndakaaru ! Béréb bu rëb, sax ! Balaa 
may sore sax, may ma ma sërëxal fii as 
tuut : dëkk du am faayda ba dab 
Ndakaaru. Lu tax ma wax loolu ? Dafa 
fekk rekk ne su teyee mu ne :
- Man Ndakaaru, Njaay laa sant.
Ñu ne :
- Ndakaaru Njaay. Njaay Jaata !
Waaye du tee su ëllëg saa mu fëgg 
dënnam, ne am na beneen tur. Ñu laaj ko 
tur woowu wan la.
Mu ne :
- Man maay Ndakaaru Jal Jóob !
Ndakaaru, benn dëkk ñaari sant ! 
Moo tax ni Ndakaaru rëbe warul a jaaxal 
kenn. Nit ñaa ngiy dem di ñëw, ñii di lal 
ay pexe, janq ji solu ba jekk di daagu, fu 
ñu aw xetu litkoloñ gu neex ne fa bann, 
topp leen. Lee-lee nga bett ci kenn muy 
sàcc di seet ndax xale yu góor yaa ngiy 
yéemu ci taaram ; alkaati yaa ngiy door￾dàqeek dawalkati kaar-ràppid yi ; lu waay 
jot jaay, lu mu ci for muy wërsëgam mu 
yóbbul njaboot ga ; mbedd moo jaar, am 
gone gu la dogale, ne la jabb ab 
yéenekaay, nga gis ci nataali gaa ñiy laaj 
réew mi. Ku ci nekk di bàkku, di ηàññ sa 
moroom, naan :
- Man mii nag maay waa ji, su ngeen ma 
fale kañ, fi la réew miy jóge naat ba fàww, 
dinaa dàq xiif sa xaj, jële fi mar, 
sàllaaw xàjj ak seen dootu fi am, benn 
gone dootul wër di yalwaan waxatumaak 
di fanaan ci mbedd mi, ku tawat ci yéen 
dinañu ko faj bu baaxa-baax te dinaa 
baaxe seeni doom xeetu njàngale wu 
masul a am fenn. Ay nari kese ! Waay, ñii 
ñoo yabaate dëgg !
Yéen xale yi sax lañuy gën a noggatu, 
ndax, wax dëgg Yàlla, yéen a dese ñaari 
xeetu kàttan yi gaa ñooñu soxla ngir jot li 
ñuy yóotu : kàttanu yaakaar ak kàttanu 
xeex. Seetlu naa it leneen ci Ndakaaru, 
Badu : wëraakon yi bawoo bitim-réew 
ñëw ganesi nu, ñoo nuy faral di gën a ànd 
ak seen sago. 
Ndànk lañuy faral di doxe, te foo leen 
fekk ñu nga téen, mel ni dañu leen ne 
Ndakaaru bëreb bu aju ca kowa-kow la, 
làqu ci ginnaaw asamaan si.
Li ko waral moo di ne wàcc bees yooyu, 
deñ-kumpaa leen tax a jóge seen dëkk, 
dagg paasu roppëlaan, romb réew yu bare, 
teersi Senegaal. 
Soo nekkee gan cib dëkk, doo bëgg dara 
rëcc la, fépp ngay sànni say bët, lu ne nga 
laajte ko, loo ci jële muy lu bees loo jàng. 
Soo ñibbee, ñu wër la nag, ngay nettali.
Naan :
- Cim ! Waa Ndakaaroo xayadi ! Ñoom 
de, ci diggu tali bi lañuy juug seen 
mbaalit. Fu neex waay it mu jonkan saw, 
te seen oto yaa nga la ko màggatal, bare 
saxar ba nga ni lii lu mu doon ! Mbaa 
ngay xoromal :
- Janqi dëkk boobu ñoo taaru kaar, te rafet 
doxin ! Jeeg ja nag ! Ñoo naqadee muñ 
tey ! Diriyanke lañu leen di woowe, mbaa 
jongoma. Ni ñuy waajalee guddi gi, benn 
la. Su ngeen wéetee ba ñuy def seen 
déebaadéeb yooyu, noo def yéemu. Ñoom 
kay, seen xam-xam màcc na lool ci 
mbirum fer yuy keleη-keleηi, mbaa bin￾bin ak gongook beeco ! 
- Beeco ? Loolu naka lañu ko mën a 
tekkee ci sunu làmmiñ ?
- Bul ko sax jéem, saa waay ! Man, wër 
naa àddina si juróom-ñaar waaye 
musumaa gis fenn lu ni mel. Sér bu gàtt 
boobu yem ci pooj tey faral di yaraax 
daal, réewum Senegaal rekk la am ! 
Ki gën a saay-saay ci say xarit am xaat lu 
mu yëg ci yaramam, daldi yuuxu :
- Nga ne ma ? Saa waay, foofu kat war 
naa neex, déwén kay sooy dem doo ma fi 
bàyyi ! 
Du ñàkk it nga ne leen :
- Waa Afrig yooyu kay, ñu doy waar lañu. 
Amuñu dara ba dara booloo jeex, ndóol ak 
sidaa ngi leen di bëgg a faagaagal, waaye 
foo leen fekk ñu ngay ree, di woy, di fecc! 
Soo defulee ndànk, dinga saaraan ciy 
kàddu ba wax lu amul.
*
* *
Dëgg la : cuune laa ci mbirum mbind ak 
xalaat. Waaye lenn leer na ma : 
képp ku tudde sa bopp nettalikat, war nga 
foo tollu di muslu ci ñi lay déglu mbaa 
ñuy jàng say téere. Moytul ma leen ! Aka 
ñoo la bañ tey ! Say noon yu làqu lañu. 
Ñu ngi lay siiñ, di la tàccu, waaye feek 
sànkuñu la, duñu am lu leen neex. Mën 
nañu laa jey ba nga yaakaar ne dunyaa jii 
ñu Yàlla sàkkal doyunu. Soo dee ku 
woyof bopp, dinga dem ba naagu, defe ne 
say kàddu kese mën nañoo sàkk dunyaa ju 
dàq jii te gën koo jub ! 
Loolu moom am na, Badu.
Waaye man sa maam Ngiraan Fay, juddoo 
Mbériη-Saaj ca Siin, teel a ñëw Ñarelaa 
gii, yaroo fi, màgge fi, dëkk fi ba am tey 
juróom-ñaar fukki at ak lu topp, lu ma la 
wax bu yaboo nga feye ko bor.Dama ne : 
Badu, gis naa lépp, fekke naa lépp. Samay 
mbokki Al-pulaar yi sax dinañu may faral 
di tooñ, naan ma :
- Moo, Ngiraan, ana séeréer bu bon bu 
sant Fay ak a dëkk Ñarelaa ? 
Loo fiy def ? Ayca, dellul ca sa xërëm ya 
waay, ak yéeféer bi nga doon ! Alla
bónni ! 
Sama tontu benn la mas a doon :
Dëgg la, xawma fu dul Ñarelaa, waaye 
maa ko xam tey ! 
Muy lu wóor it, Badu.
Am nay bés sax dafay mel ni ma gëmm 
mbaa ma xippi benn lay doon ci man. 
Sama gaa ñi kay, mënuñoo def lu ma bett, 
amul fenn fu ñu ma mën a jaar. Waxtu 
woo ma laajee, mën naa la wax lu ku nekk 
ci waa gox biy def.
Bu dee suba teel, Usmaan Sow, boroom 
saret bi ci boppu koñ bi, mu ngi 
jàkkaarlook fasam wi mu tudde 
Kuwaamini, di tariy saar yu takku, di ñaan 
Yàlla mu may ko kilyaan yu bare ci bés bi
; seetlu naa sax ne Kuwaamini, mbir mi 
daa mel ni lu ko xaw a jaaxal ba di ko def 
ay ree ; Usmaan moom, caaxaanul ci 
ñaanam yi, de ! Aji-néew doole la. 
Su màrse neexulee njaboot gi dëñe mbaa 
mu fande.
Mus naa laaj Usmaan Sow lu tax mu 
tudde fasam wi Kuwaamini. Duma fàtte 
mukk tontu bu doy waar bi mu ma tontu 
keroog. Dafa wiccax bopp bi, muuñ ba 
noppi ni ma :
- Ci kàllama Suwaayili laa tibbe baat 
boobu, Ngiraan.
Ma ne ko :
- Waaw, Usmaan, ba léegi nag lu 
Kuwaamini tekki ? - Soo demee Tànsani, 
mbaa Ruwandaa mbaa Keeñaa mbaa 
Ugandaa dégg fa baat boobu, xamal ne 
yaakaar la tekki. Kuwaamini mooy 
yaakaar, Ngiraan.
Bi mu waxee loolu ba noppi, mu neeti ma :
- Defe naa ne jarul ma lay wax lu waral 
ma taamu tur woowu. Man it, ma yëngal 
sama bopp, ne ko :
- Jaru ko, kay. Mooy xanaa li nuy wax 
dunde yaakaar. Loolu yomb naa jëli. 
Waaye Usmaan, luy yoonu dawalkatu fasu 
Ñarelaa ci kàllaama suwaayili ? 
Yow gën a sore fa nga jëlijee sa turu fas 
wi ! Bi ma waxee loolu, Usmaan Sow 
tàmbalee xàqataay, di la ko reewal ba téye 
biir bi. Ku fekkewul reetaani Usmaan Sow 
ya keroog, fekkewoo dara! 
Mu ngi la koy defal :
- Kex ! Kex ! Kex ! 
Ma defe ne dafa may kekkantoo, sama xol 
jóg, ma ne ko : 
-Jox ma sama ñamu bët, boog, Usmaan! 
- Ci lan ?
- Li ngay ree, xanaa ! May ma ci tuuti, 
boog !
Mu ne ma :
- Waay Ngiraan, buumu njaam gi ñu nu 
takkee dëgër ! Ba fi mu ne daal, baatu 
nasaraan yee ñu gën a jege yu waa 
Tànsani ? 
Céy lii ! Fu mbëru làmb yi demee bay am 
ay tur yu kenn xamul, di làmboo raaya 
Amerig, lu tee sama fas wi tudd 
Kuwaamini ? Du lii lañuy waxati ?
Ma xam ne li Usmaan Sow wax dëgg gu 
wér péηη la, ma daldi soppi mbir mi ay 
kaf.
Ma ne ko :
- Ñarelaa daal, du goxu como, Usmaan, 
ndax fas yi sax soo leen làkkee suwaayili 
ñu ηexal tontu la tontu bu wóor ! Gaa ñee 
nu xamul rekk, waaye seen bopp !
Kooku, Usmaan Sow la woon, boroom 
saret bi dëkk ci boppu koñ bi. Tàkkusaan 
moom, su ma déggee coow jib Ñarelaa, 
damay daldi xam ne ngóor soosu ñu naan 
Muse Sumaare mooy jàppanteeti ak 
soxnaam, ku ci ne di daggal sa moroom 
ay saaga yu kenn masul a dégg, ñuy làkk 
tubaab yu wex xàtt nag, mu naan jabar ji :
- Ti më feesie,
Ndaw si naan ko :
- Merd, taa géel, muwaa beese taa peer 
miil fuwaa.
Ñu jàppe ko noonu, foo tollu di leen dégg.
Nun waa Ñarelaa nag, dunu ay tubaab yu 
ñuul, li nu xam ci ay dëkkandoo moo di ne 
su ñu tolloo foofu, séytaane roofu seen 
diggante, ñu tàggook seen sago, li la war 
mooy nga dem wax leen luy tax ñu 
delloosi seen xel. Looloo tax bés ma sol 
samay dàll, jubal seen kër, ne damay jéem 
a àtte Muse ak Madam Sumaare. Waaye 
dootul ñaar, moom ! 
Keroog jooju, lu ñu ma yakkul dañu koo 
fàtte. Dañoo mujje teg fale seen xuloo 
ñoom ñaar, di ma daggal ay saaga yu 
ñaawa-ñaaw. Jaaraat ci dina ma xaw a 
jafe, ndax nasaraan lañu doon làkk, te man 
làkk woowu de, dégguma ci kaay ma rey 
la. Waaye ni ñu ma doon xullee ak ni ñu 
doon yuuxoo, ku jigéen ki di ma joxoñ ba 
xaw a luqi samay bët !
jarul werante. Muse ak Madam Sumaare 
kay, ay dëkkandoo yu doy waar lañu.
Muse Sumaaree ka bare tiitar nag, tey ! 
Nee naay kilifa la. Foo ko fekk mu ngi 
xoju ba karwaatam mel ni lu koy tee 
noyyi,
bu génne ci otoom bu xant bi sànni bunt 
bi, dëngalu, defaraat ay lonetam, di jaay 
pers daal, ni ngeen koy waxe yéen gone 
yi, du ne kenn nag deewal ñu jullee la. 
Jabar ji tamit ku soof la. Li ma xaw a 
jaaxal ci mbir mi rekk, moo di ne, 
Senegaal gii ma xam de, ku fi mas a am 
alal ak daraja ju tax ñuy wax, yaa nga 
daan dëkk ca kër yu rafet ya ca Faan 
Residaa walla Almaadi. Wax dëgg, ku 
ñëw luye xottu baraag fii ci Ñarelaa de, 
mën ngaa bañ a sonal sa bopp ak njaayum 
maanaa. Jabaru Muse Sumaare, jongoma 
ju àgg ca kow la, ñuul kukk, taaru ba 
tubaarkàlla. Ñuulaayam beek ni muy 
tagaloo, jar nañu lu nekk. Waaye daal 
ñoom ñaar ñooñu, kenn amu ci aajo.
Ngir bañ a guddal lim bi, mën naa ne 
Ñarelaa gii ma dëkk, dama koo miin ba 
sama gaa ñi leeg-leeg dañu may nirook ay 
xuusmaañàpp. Mel ni am na ku làqu ci 
béréb bu lëndëm, téye ci buumam di xëcc 
na mu ko neexe te su ko defee, Doomi￾Aadama yiy kër-këri, yaakaar, ci seen
doyadeek seen xel mu gàtt, ne li ñuy def 
yépp ci seen coobare la.
Waaye bés kenn ci ñoom day feebar, ñu 
ne déet ne waay mu faatu, mbokk yi 
jooyoo ko, ñu daldi ko jullee, ndeysaan, 
yóbbu armeel ya suul. Ñu teg ci ay fan, 
doom juddu ci geneen kër, ay wayjuram 
bég, di ree, ñu daldi ngénte, 
Yilimaan ñëw ñaanal ko, tëfli turam ci 
nopp yi. Jàppee ko noonu. Ku fi jóge, 
beneen bantu-Maam-Yàlla wuutu la.
Xam nga loolu, su ñu waxantee dëgg, 
Badu, dafay xaw a nirook nekkinu garab 
yi ci àll bi. Ngelaw li ëf garab gi màggat 
ba fënëx, mu daanu, geneen garab 
tàmbalee meññ, jóg, wuti asamaan. 
Su ma waxee loolu, du caagin dama soxor 
mbaa ma ñaaw làmmiñ. Mbir yee ni deme 
doηη. Dafa mel ni ku nelawoon ay xarnu 
yu baree-bare, bés bu yeewoo du fekk ci 
dunyaa ku mu xamutoon walla mu gis fi 
lu ko jaaxal.
Sunu Boroom bi mën lépp, yeyoo lépp, 
sàkk lépp, liy noyyi ak li dul noyyi, moo 
ko defe noonu, nu war ko nangu, bañ cee 
teg baat.
Xam naa ne bés bu ma fi jógee ba nga 
dellusi Ñarelaa jot ci sama kàddu yii, 
dinga ne : 
-Céy, sama Maam Ngiraan moo bare 
woon wax te bëggoon waaraate ! 
Aa doom, ñàkk xam li mu waral bare na ! 
Tee nga maa bañ a tooñ, Badu ! 
Bokkuma ci nit ñooñu nga xam ne lu ñor 
ñu wax, lu ñorul ñu wax. Lépp lu bawoo 
ci sama xalima gii, ne cabax ci sa biir xel, 
di fa wëndéelu, fekk na ma segg ko, 
seggaat ko, seet ko, seetaat ko. Lu ma 
leerul nàññ, dama ciy màndu. 
Man, Badu, yàgg naa dox, yàgg naa gis. 
Amuma nag sañ-sañ bu tollu naan la : 
yoon wu sama baaraam joxoñ, jaar fa. 
Sañuma loolu, ndax séytaane dafa bare 
doole, àttan na la kar ci yoon wi, nga dem 
ba defe ne yaa ci nekk, mu gal-gal la, nga 
daanu.
Te bu boobaa, dinga ma mere fekk 
defuma la dara. 
*
* *
Lu ne mën na ñu koo yakk séytaane. 
Séytaane du def lu baax, du ko wax.
Waaw. Waaye kenn du ni séytaane dafa 
yaafus ! Déedéet ! Gën koo sawar, 
yombul! Moo fi dàq soppeeku it. Su teyee 
mu sol mii mbubb, su ëllëgee mu indi 
kanam gu bees.
Moom daal lenn rekk lay bañ a dégg. Laaj 
ma loolu lu mu ?
Xanaa ñu ne :
- Diw a fi gën, xamul caaxaan, nit ku jub 
la. Su kàddu yooyu tàbbee ci noppam, xol 
biy bon, mu daldi tàmbalee rëbb diw 
moomu. Du am jàmm feek dugalu ko ci 
gilaawaali. Moo tax, Badu, dëgg goo gis, 
am na geneen dëgg gu tafu ci wetam, ne 
fu mu jaar tiiñal ko. Ngóor soosu may bañ 
a tudd nag, du nit ku baax. Ku xamadi la 
te ñàkk teggin. Ponkal lay faral di doon, 
am yax, am taxawaay te dara du nekk ci 
bopp bi.
Kooku mooy Fen.
Yii ñett moom, Fen am na ko ba mu doy 
sëkk : doole, ak fit ak fulla. Soo xoolee bu 
baax ni sunu jamono jiy doxe, dinga xam 
li ma wax foofu lu mu tekki. Li Fen ñeme 
lu metti moo waral ku mu bëreel daan la. 
Lu diggante xat-xat, mën na caa dugg, 
nëxal xel yi, gàkkal xol yi ba noppi taxaw 
fale, mel ni du moom. Koo xam ne tas 
réewum lëmm du dara ci yow, gisuma 
leneen lu la war a të.
Fen day xaar ba Dëgg toog ci biir nit ñu 
baax ñi di waaraate, mu ne cabax ci biir 
mbubbam, làqu fa, di ko dompat, di ko 
ηóobi, di ko tex-texaan. Su ko defee, Dëgg 
day muñ rekk, xam ne looloo fi sës. Ñi am 
seetlu ci jataay bi, dinañu ko gis muy 
gaññ, di wokkatu, di muut-muuti fi mu 
toog waaye duñu xam lu waral loolu lépp.
Lee-lee it, Dëgg gag, bëgg wax lii, wax 
leneen. Day fekk booba mu ngi naan ci 
xelam :
-Naa muñ rekk, li ci des bareetul, su ma 
toppee saay-saay bii dinaa mel ni moom, 
ku ma warul a yab yab ma.
Bu séytaane demee ba xam ne kenn 
faalewu ko, day daldi génn fa mu làqu 
woon, ne cëpp ci biir géew bi. Ku nekk 
naan ci xelam :
- Moo waay, ngóor su ñàng sii moom fu 
mu jóge ak ay xiixatam yu metti ?
Noonu Fen jubal ci Dëgg, ni ko :
- Waaw, yow yaay Dëgg ?
Kooku ni ko :
- Aa, am na ñu koy wax de.
Fen xàqataay, yuuxu, gëdd ko :
- Laajuma la loolu, li ma bëgg a xam lii la 
: yow ndeyu-mbill gi, lu cee sa xalaat ?
Foofu Dëgg yëngal bopp bi, xaw a mel ni 
ku koy dànkaafu :
- Saa waay, yaa ngi may tooñ de...
Séytaane wëndéelu ci biir géew bi, lépp lu 
baax la fa Dëgg jotoon a ji ci xol yi mu 
buddi ko sànni, dellusi tiim ko : 
- Waay yow doo fog, toppal fale ! Ngaaka 
yii toog ngay bëlde, waaye man soo ma 
moytuwulee ma def la lu bon ! 
Aa, Badu, mas ngaa gis lii am ? Mën a 
tooñ de weesuwul lii ! Su Dëgg demee ba 
sës, daldi gis boppam nag, ni ko :
- Man maay diw, doomu diw ak diw te 
soo defulee ndànk dinaa la ηëj léegi ! 
Noonu séytaane xàqataay, ñëw ba mel ni 
kuy bëgg a luqi bët yi, daldi yuuxu :
- Tuuge waay ! Yow Dëgg, yaa mën a 
kàcc tigi ! 
Dëgg di say, moom it :
- Maa tey laa wax, soo amee loo ciy wax 
nga def noonu sa ndey ! 
Xam nga ni ay daldi na dikk.
Ndaxte Dëgg, dañu koy wax te dee, duy 
faral di ànd ak màndute, te tàmmul it di 
wax kenn di ci sañ a teg baat. Li mu tàmm 
kay, mooy di waaraate, ñépp naan ëskéy, 
di yéemu, naan :
- Kii moo bare xam-xam te rafet xalaat, 
kaar.
Jeeg ju ndaw ji tegal seeni musóor, këfëlu 
ba tubaarkàlla, di piisante ak a kobosante 
ci seen biir, ku ne di déeyanteek sa 
moroom :
- Moo, Dëgg mii kat amul xam-xam yem 
ci, daa ndaanaane ba dee ! 
- Billaay Ami Wàdd yaa weex bët ! Yow 
daal, waat nga ne doo sippi mukk ! 
Waaye, tey moom, Dëgg tal na leneen lu 
dul yàppu xar wu ñu wàjj ak soow mu ñu 
njar ! Bëñ yi rot nañu, deret jaa ngi muur 
kanam gi, fi ko Fen njatt di ko wulli mu 
ngay woote wall :
- Wóoy sama ndey ! Na ngeen mënee 
seetaan ñu di ma def lu ñaawe nii ?
Su ñu leen teqalee, ñuy dàggasante, Dëgg 
naan ko yaay Fen, Fen naan ko doo Dëgg.
Su ko defee, waaraate ba yem fa, xel yépp 
di teey. Fu ñaar wéete, nekk ci kow Dëgg, 
di ko ηàññ, di ko jëw, naan : - Moo, 
moom kat, war nanoo seetaat bu baax li 
mu nuy digal, ndeke ! 
Keneen ne :
- Góor fit, waay ! Waaye di jaay xam￾xam, di xogalliku ci kow nit ñi te bu la sa 
moroomu góor saagaa doo sax ñemee fayu 
! Bu nit ñi delloo seen kër, lépp lañu 
jotoon a jàpp ne mooy Dëgg, dara dootu 
leen ca wóor. Sama gaa ñee mel noonu : 
bi ngay detteelook bi ñu lay jàmbu benn 
lay faral di doon ! 
Gis nga nag, Badu, foo fekk ñu wër benn 
Doomu-Aadama, di ko tàgg, di ko tàccu, 
xamal ne am na ci jataay bi ñu ko ci ñee, 
di ko móolu. Noo tudde loolu, yow ?
- Xanaa kañaan, maam Ngiraan ! 
Waaw, su la neexee nga tudde ko noonu, 
Badu. Waaye man de, ci sama gis-gis bu 
gàtt bi, yaakaar naa ne du kàñaan doηη. 
Gis nga nag, su ñu waxantee dëgg, Badu, 
képp ku fexe ba say nawle ne la :
- Jiitul, nun noo ngi topp sa ginnaaw, dafa 
fekk nga napp leen, nax leen. Naxaateek 
nappaate weesuwul fekk ay nit ni yow, 
nga ne leen :
- Man maa xam yoon wi, jaarleen fi ma 
leen di jaarloo, ku ko deful ci yéen dinaa 
dagg sa baat sànni sa xaj ! 
Làrme baa ngi nii ak sàndarm yi, maa leen 
di fey su weer deewee te lu ma leen sant 
ñu def ko ! 
Seet ko ci ñi nu yilif tey rekk, Badu, 
maanaam sunu Daawur Jaañ meek ay nitam.
Lu tollu nim réew, nga ne teg naa ci loxo, 
maa fiy dogal, foo romb ñu tóojal la, koo 
waxal ñaari baat mu daldi bëgg a sedd say 
loxo ndax bég ci li nga ko yëg, nga yor 
alal ju dul jeex di ko pasar-pasare...
Am ñu loolu jaaxal, ñu ne la : 
Waaw, yaaram, yow gën a am faayda ! Ku 
la ne yaa nu moom ?
Nga ne leen :
- Aa, xanaa du yéen a ma sànnil kàrt ayu￾bés yale ñu génn ?
Xam nga ne Badu, wax jooju, xel mënu 
koo nangu. Sànnil kàrt ! Waaye loo ci 
mën ? 
Ñàkk pexee tax aji-néew ji doole yi bu 
teyee ñu ànd ak seeni njiit, bu ëllëgee ñu 
jàmbu leen, lu ñaaw lu ne ñu koy teg seen 
der.
Waaw.
Bu teyee ñu ne :
- Njiitu réew mi kañ, Yàlla may na ko. 
Moo baax, moo am yërmaande te bare 
xam-xam ! Ku mat kilifaa ngi ! 
Waaye ngóor soosu wax loolu, walbati 
xelam lu yomb la.
Soo ko ne :
- Sunu Demba Njaay mi kenn sañul a 
tudd de, dégg naa ne diw mooy góor￾góorlu ci jabar ji.
Dinga gis xaat ni mu bége, bët yiy melax, 
mu ni la :
- Nga ne ma ? 
Nga ne ko :
- Du xam nga Paap Xuma ?
- Moo, kooy wax Paap ? Du mooy sa 
doomu bàjjan biy...
- Waaw kay, mooy kiy liggéey Paresidaas, 
tusuñe la fa ! Nee na ma liy xew foofu 
kenn mënu koo nettali. Ndaw si daal, 
ndekete li muy ngànd-ngàndlu yépp, amu 
ci benn kersa, 
góor gu ko romb mu àddu kalpe la, ne la 
tekkil gaaw sa tubéy, ngeen daldi ànd di 
bërëηu ci moket bi !
- Déet waay ? Man sax, loolu bettu ma ! 
Moom kañ, paramiyeer daam lañ koy wax 
xawma, soo ko xoolee bu baax tele ak 
puudaroom bu metti, xam ne lagara bu 
bon la !
- Ñoom kay seen bopp lañu fi newal. 
Duñu gat, ñii ! 
Bés boobu nag, Garaη-palaas bu waa 
jooju toog di damye, nettali fa la mu dégg. 
Te fu mu ko nettalee nit dëggal ko, am sax 
lu mu ca yokk.
Waaraatekat bi tamit, am na nu muy 
nguuroo ci kow nit ñi te du tegu fenn. Day 
sol ay yëreem yu rafet, ñépp dajaloo di ko 
déglu, ñu wara nangu ni lépp lu mu wax 
dëgg la. Ku koy ñemee weddi ? Waaye 
moom it su benn sàmbaa-bóoy taxawee ci 
tànku toroxal ko, ñépp a ciy bég.
Lépp li Yàlla sàkk, nit moo ci gën a doy 
waar. Nit mooy mbindéef moo xam ne, 
bu xol bi jëmee fii, xel maa ngi koy digal 
mu jaar feneen. Dinga agsi cib dëkk, fekk 
mag ña fa gën a yiw dajaloo ci pénc miy 
déglu benn yaaram, mu leen di soññ ci def 
lu baax mbaa di ko wax. Sa yaram daw, 
nga ne :
- Lii de, dara dàqu ko, ndeysaan.
Fekk na booba séytaanee ngi yoot ndànk.
Badu, bu ñu la ajee ca kow, nee fa noηη. 
Nit ñi ci suuf di la séentu, am na it lu ñuy 
séenu ci yow. Bés boo wàccsee toog ci 
seen biir, duñu la ko baal ba mukk Maa la 
ko wax : duñu la yab yem ci. Dinañu la 
jéppi ndax li nga tas seen yaakaar.
*
* *
Bi ma yeewoo tey ci njël, doxantu naa lu 
mat waxtu ci ëtt bi. Bi Yilimaan Keeta di 
laata nodd nodd gu njëkk, bett naa sa 
takkandeer mu ηàbb Téereb Dóom, di ko 
jàng.
Gisuma la, waaye dégg naa la nga naan ci 
sa xel :
- Maam Ngiraan de, xanaa ba muy bind 
téere bii, àndul woon ak sagoom. Ku jóg 
kay ba ne dangay nettali, tee ngaa jaaraat 
ci li nga fi jot a teewe rekk. Waaye di 
waaraate subaak ngoon ! Loolu lu mu ci ? 
Wax nga dëgg, Badu. Maa ngi mbebetu 
rekk, booba ba léegi. Yaa yey laaj ma :
- Waaw, Maam, lan nga may waaj a 
nettali ? 
Su dee juróom-benni Téere yi des ni 
Téereb Dóom bii lañu mel de, jarul may 
sonal sama bopp di leen jàng.
Badu, dëgg moo neex Yàlla. Li nga wax 
amuma dara lu ma ciy teg. Xanaa boog 
ma jéem a tegu ci yoon wi te bañati koo 
wàcc. Bu yaboo sax ma ne sama waxtaan 
ak yow fii lay doore.
Bu ci kanamee, dinga daje ci Téereb 
Ngelaw ak benn néew bu bawoo Tugal. Sa 
néewu baay la. Ba fi Asan Taal di jóge di 
futbali Màrsey, liir bu tooy xepp nga woon. 
Laaj naa keroog Biige Sàmb, sa yaay, 
ñaata at nga amoon, mu ni ma :
- Bi Asan di dem Tugal, Badoo ngi am 
juróom-ñetti weer ak juróomi fan. 
Biige yokk na ci sax lu ma ko laajul ndax 
nee na ma :
Fan ya ca topp la feebaru ηas bi jëkkee 
daaneel Badu. Yàllaa nu musal rekk 
waaye tiitoon naa lool, ragal ni sama 
doom ji du ci mucc !
 TÉEREB NGELAW
Duma fàtte mukk bés ba nu jëlijee néewu 
Asan Taal ayeropooru Ndakaaru.
Bésub alxames la woon, bi timis di waaj a 
jot.
Ba nu demee ba jub tali Ngaala Jóob -
mooy jàddukaay bi mujje ci yoonu 
ayeropoor - lanu dajeek mbooloo mu 
takkoo-takku, kaar. Xanaa waroon naa 
tollu ci ñeent mbaa juróomi-téeméeri 
junniy nit. Ñii ngiy waaxu, ñii di xélu, ñaq 
bay siit, ñi ci des dugg ciy kaar-ràppid 
mbaa ñuy dawal seeni oto bopp, ñi gën a 
féete ndaw war seeni móto. Ñépp di 
yuuxu, di tàccu, coow li ne kur, sófóor siy 
korne tëwa bàyyi, koo dajeel mu ngi taf 
rajo bu ndaw ci noppam. Gone yi mel ni 
ñu tàggook seen sago.
Foo tollu, dégg ñuy salliiru :
- Móo-du ! Wiiw Móodu ! Móo-du ! Móo￾du !
Naka laa dégg tur woowu rekk, daldi nànd 
ni mbir mi deme. Dëgg la sax, Ndakaaru 
bari na ñu fi tudd Móodu. 
Loolu kenn du ko werante. Wànte foo 
dégg ay gone di yuuxoondoo tur woowu, 
na la wóor ne sunu woykat bu mag bee ko 
waral. Móodu Siise rekk a leen ko jaral ! 
Am na sax ñuy wax ne woykat yi ci Afrig 
yépp, Móodu Siise amu ci moroom. 
Ñeneen ñi dinañu dem ba naan képp kuy 
woy ci àddina si Móodu Siise la ko dàq 
fuuf.
Man nag, dootuma gone. Xam naa ne yëf 
yi moom, njuuj-njaaj moo ci ëpp. Saa yoo 
gisee ay Doomi-Aadama dankalikoo benn 
béréb ba noppi teqalikook seen sago, di 
yuuxu :
- Wiiw diw ! Wiiw diw.
Di kadd-kaddi, di say, xamal ni am na ay 
boroomi pexe yu seen ceeb di tooy. Doo 
leen gis mukk, ñu nga jonkan ca pet, 
muuroo lëndëm, di waññi ak a waññiwaat 
xaalis bu dul jeex, tey kex- kexi, naan ci 
seen biir :
- Ñii ñooy ngaaka dëgg ! 
Bés boobu may wax nag, Móodu Siise 
dafa jóge woon bitim-réew. Ci li ma 
jotoon a for daal, ndam lu réy la fa 
indiwaale woon. Yàlla def mook néewu 
Asan Taal ñu bokk benn roppëlaan. Man 
yëguma ci woon dara, ndekete fan yooyu 
yépp, réew maa ngi waajal Móodu Siise 
teeru bu mag a mag. Kenn mënul woon a 
ubbi rajo mbaa tele te doo dégg ñu ciy 
wax waxu Móodu Siise mbaa nga gis ko 
moom ci boppam muy fecc, di woy. Am 
na sax bés, Daawur Jaañ, njiitu réew mi, 
waxtaan ak taskati-xibaar yi ba noppi, 
xaw a mel ni kuy dóor pooj, daldi ne, ciy 
kaf :
- Aa, xawma kan, waaye man Daawur 
Jaañ mii de, bés boobu ku ma dëgg 
ayeropoor Lewopool Sedaar Seηoor ne ma 
mas-sa !
Bi yëf yi weesoo laa door a yëg loolu 
lépp. Fekkoon na, nun mbokkiy Asan 
Taal, nu ngi woon ci naqar wu réy. Wax 
dëgg Yàlla, taloon nanu leneen lu dul 
déglu rajo.
Seetal ma lii rekk : di jëli sa néew, am 
naqar ak tiis, daje faak waa réew mi yépp 
ñuy mbumbaay, di fo di ree, yëf yi mel ni 
tuq su bënn ! 
Keroog laa yéemu ! 
Dafa meloon ni waa dëkk bi dañoo amoon 
mbégte ci deewu Asan Taal gi, ñëw di ko 
wone...
Dégg nga ba tàyyi ñu naan :
- Tombee waral aay gaaf.
Nun nag, mbokk yi, li nu soxaloon, moo 
doon fexe ba jot ci Asan, dellook moom 
Ñarelaa ci jàmm ak salaam. Def nanu 
sunu kemtalaayu kàttan ngir bañ a réeroo 
ci sunu biir. Waaye danoo mujjee seey ci 
mbooloo mi doon jëm ayeropoor Sedaar 
Seηoor. Kenn ci nun mënatul a xàmmee 
yan oto ñoo doon jëlsi néewu Asan ak yan 
oto ñoo doon sargalsi gone googu ñu naan 
moo dàq a woy ci àddina si juróom-ñaar. 
Oto bi néewu Asan newoon, daa mujjee 
taxaw. 
Am na sax ñu ñëw ba fëgg ko, di yuuxu, 
xanaa yaakaar ne woykat bu mag bee làqu 
ci biir. Wànte foo dem dinga fa fekk nit ñu 
am seetlu. Kenn ci gaa ñooñu moo leen ni 
- Aa ! Mel na ne njuumte am na ci yëf yi, 
de ! Ñii ma gis de, defe naa ni tal nañu 
leneen ! Noonu, ñi mu àndal jëli li mu 
wax, daldi nu xàllal yoon nu jàll. Balu 
nañu nu àq sax, am ci ñoom ñu ñaanal 
Asan Taal. Bi mu ko defee, nu tegu ci 
yoonu Ñarelaa. Li ma la nettali noonu, ci 
diir bu gàtt la xew. 
Boo seetee sax, danga naan mbiir mi taxu 
koo am solo. Njuumte fépp la xéj. Waaye 
man mii nga xam ne ginnaaw sunu 
Boroom bi, kenn gënu maa xam Asan 
Taal, dara mënu maa tax a fàtte bésu 
alxames boobu. 
Asan Fay Taal, juruma ko yem ci. Maa ko 
yar, defoon ko nawle, moom it mu defoon 
ma xarit. Laata muy dem Tugal, dëkk fa 
fanweeri at, ba ndogalu Yàlla fekk ko fa, 
lu mu mas a xalaat mbaa mu nar koo def, 
da ciy jëkk a diisook man. Su ñu 
waxtaanee, lu ma ko digal mu jaar ca. 
Kenn réerewul loolu mbir. Dem nañu sax 
ba sama mbokk yiy xultu, naan damay 
gënale Asan Taal ak sama yeneen doom 
yi, maanaam ndem-si-Yàlla ji Paap 
Demba ak Ndey Soxna may séy Bolooña.
Ba Asan Taal dee dund, gis naa ko ci 
nekkin wu ne. Wànte bés ba ñu kooy 
dénki boroomam, nit ñi bég, di fecc, di 
tàccu, jeeg ju ndaw jiy sarxolle, dama ne, 
Badu, bés boobu du génn mukk ci sama 
xel.Ndaw naqar ! Ndaw tiis ! 
Am na sax benn góor gu ma ne :
- Lu kéemaane li xew Ñarelaa ba réew 
mépp di ko coow, mënunoo jaaxal, nun ñi 
demoon jëli néewu Asan Taal ayeropoor. 
Yëf yi nii rekk la mënoon a deme. Gëm 
naa loolu, man it. 
Saa su ne Sunu Boroom a ngi nuy artu. Du 
tàyyi, du noppalu. Waaye danu neexul 
dimbali, nun Doomi-Aadama. Danoo tëx, 
gumba, te gaaw a naagu.
Fan yee ñu génn, noon naa la sa baay, 
Asan Taal, bitim-réew la faatoo.
Nun ay mbokkam nag, xibaar bu tiis 
boobu dafa noo jóge kow ndax masunoo 
yëg fu Asan woppe. Ndaw su ñuy wax 
Yaasin Njaay moo ma woo bés ne ma 
Asan génn na àddina. Ba ñu demee ba ci 
biir waxtaan wi, laa door a xam lu mu 
joteek Asan Taal, moom Yaasin Njaay 
moomu.
Maa ngi fàttaliku sunu waxtaan nun ñaar :
- Dama soxla woon Ngiraan Fay Taal, 
baayu Asan.
- Asan man ?
- Asan Taal, te mu daan futbal fii ci 
Màrsey.
- Mana Ngiraan. Kooku ?
- Yaasin Njaay laa tudd, waaye yaakaar 
naa ne xamoo ma de, góor gi.
- Waa fan ?
- Tugal laa lay woowe. Maa ngi Màrsey.
Ma tàmbalee jàmmanteek moom. Mu dog 
ma ci lu gaaw :
- Góor gi, nga baal ma de, waaye fi may 
wootee dafa xaw a sore. Dafa am lu ma la 
bëggoon a yëgal.
- Loolu lu mu ?
Noonu, mu ne tekk.
Ma ni ko :
- Mbaa du Asan daa feebar ?
- Feebar bi yóbbu na ko.
- Aa ! Loolu kañ la ?
- Biig. Ndaw sa wootee Tugal nag, taxu 
koo am yar. Ñàkkewu ma teggin, gaa, 
wànte nit su faatoo fu soree noonu nga 
koy yëgal ay mbokkam, dafa am noo ko 
war a defe.
Moom loolu fekku ko ci. Dafa mel ni sax 
li ko gënoon a soxal moo doon nan lañuy 
def ba dugal néewu Asan ci roppëlaanu 
Air France biy bawoo Tugal bëccëg bu ne 
di teersi Ndakaaru.
Ñaari baat yu nekk, Yaasin Njaay ni ma : 
- Aa, xaalis bu bare la laaj de, te dama war 
a feyal Mbisin ak Mbisaan.
Bi ma ko laajee ñooñooy ñan, la ma sog a 
xamal ne ay doomi Asan Taal lañu.
Mu jaaxal ma lool. Ma ne ko :
- Asan Taal kañ la fa am i doom ? Man de, 
guléet ma dégg loolu.
Foofu, mu xaw a ñagasal baat bi : 
- Asan Taal am na fiy doom de, te man 
Yaasin Njaay mii di wax ak yow maay 
seen ndey, nekkoon it soxnaam.
Xamatuma lu ma ciy teg. Ma daldi ne ko : 
- Ba léegi nag, soxna si ?
Foofu de, su ma bañul woon fen dinaa ne 
ndaw si mer na dëggëntaan ! Lu leer nàññ 
la ma ci tegal :
- Góor gi, jottali ma benn gone ci kër gi, 
ma wax ko fan ngeen may mën a woowe. 
Su ko defee, saa yu ngeen jekkoo 
ngeen yónnee ma xaalis ma ànd ak néewu 
Asan Taal indil leen ko Ñarelaa. Soo 
fàttalikoo, yow Badu sax laa booleek 
moom, yéen ñaar ngeen làkkante seen 
nasaraan.
Ci ngeen jëkk a waxe, yaak Yaasin 
Njaay. Waxoo ma ci dara, ndax tàmmoo 
di nettali mbaa di waxantu. Loolu du sa 
jikko. Waaye teewul ma gis ne seen 
jokkoo bu jëkk boobu, xol bu tàng doηη 
nga ca jële.
Nga xam ne boog ni yëf yi deme tey 
jaaxal na ñépp, ba mu des man. Ci la la 
Yaasin Njaay xamale ne lu néewu Asan 
Taal gën a toog ca morg ba ca Tugal, 
xaalis bi nuy war a fey di gën a bare.Sama 
bopp bi ubu lool, ndax xawma fu may jële 
ay milyoη. Mu wóor ma ne du Yaasin 
Njaay moomoo fasoon yéene sonn ci 
mbirum Asan ba ciy dugal alalam.Xam 
nga, Badu, mag day faral di am seetlu. Ak 
li may ñàkk xam nu diggante Asan Taal 
ak ndaw soosu deme yépp,
leeroon na ma ne masul a nob sa baay te 
itam masu koo naw
Ku bëgg nit mbaa nga naw ko, neneen 
ngay doxale bu génnee àddina, rawatina 
bu dee danga ne sa boroom kër la woon. 
Fanweeri at yu mat sëkk, Asan Taal toog 
ko bitim réew, nekk ci lu ko neex, bindul, 
wootewul ! Yu mel nii moo tax ñu naan :
- Ëllëg du añ du reer, waaye dees koy 
sédd.
Waaw ! 
Asan ak jabar te kenn yëgul fu mu ko 
takke ! 
Aa, Badu, niti tey yi jaaxal nañu ma. 
Xalaatoo ne Asan dafa mujjee dof Tugal 
ga mu nekkoon ? 
Xam naa ne sa baay la, waaye du tee ma 
laaj la loolu, ndax dootoo gone.Léegi, 
ndaw saa ngi waaj a ñëw Ñarelaa, nar nu 
fee indil ñaari doomam yooyu, Mbisin ak 
MbisaanAy doomi Asan, te nun yëgunu, 
tinunu ! Say rakk, yow Badu !
Waaye, céy, su Yaasin Njaay géntoon 
booba li ko fiy xaar ! Moom it kenn gënu 
koo sàggan. Nde moos waroon naa xam 
ne Tugal ak Ñarelaa duñu benn. Fii de, 
ndekete Biige Sàmb a ngi ko fi doon yeeru 
ak meram mu tëwa giif. Bi yëf yi weesoo, 
lanu ay xariti Biige Sàmb sog a xamal ne 
sa yaay doon na faral di tëkku Asan, naan 
leen :
- Asan Taal, bés bu wàccee Ndakaaru, 
kaso laay fanaani ndax dinaa ko gor jaasi, 
mu dee, ma sog a jébbali sama bopp 
yoon.Waaw, Badu. Sa ndey, Biige Sàmb, 
moo daan wax loolu. Far Yàlla def Asan 
faatu Tugal. Taxul ba tey meru Biige giif. 
Waatoon na ne fàww mu feyu. Te Biige 
Sàmb feyu na. Ma ni : fey na Asan Taal 
ba wis ko ! Dinaa ci dellusi ci jëmmi￾jamono.
*
* *
Ay weer a ngii Yaasin Njaay nekk ci kër 
gi.
Waa gox baa ngi kooy jëw. Bi ñu 
tàmbalee coow ci ay mbiram ba am yu ci 
senn, laa yëg ne mook Asan Taal nekkaale 
nañu ay ati at ca Màrsey. Nee nañu it 
Asan jëkkoon na faa takk benn tubaab bu 
tudd Natali, Yaasin Njaay dugg ci seen 
séy, tas ko.
Lu ne ñu ngi koy wax :
- Dégg naa dafa takkal pot jabaru Asan, 
kooka mujjee daw, ba kook jëkkëram.
- Fi nga koy gis nii, moo fi dàq a sëriñtu.
- Xanaa déet kay ! Ak làkkum tubaabam 
yu metti ! 
- Loolu lañu tudde tubaab-njallxaar, dàll 
saη kawas ! 
- Rakku Ndey Saar ji nekk Pari moo ma 
woo keroog ne ma nanu moytu Yaasin 
Njaay, ndax njaaxum lu nekk def na ko 
Tugal door a teersi Ñarelaa
- Dara ! Cagatu doηη la fa nekke woon. 
Ku demul Gànnaar it xam ne guddi lañu 
fay reer ! 
Waaw. Ña ko jot a gis Tugal nee nañu 
Yaasin Njaay ku fowe woon boppam la. 
Dégg naa nekkewu fa woon lu dul naan 
sàngaraak tóx yàmbaa. Wax nañu it ne da 
doon cagatu.
Ab sàmbaa-bóoy jóge fale, ngeen waxaale 
ba juboo, nga tëj sa buntu néeg, jaaxaan. 
Mu dem ci, dem yoonam. Keneen ñëw 
yéeg moom it, wàcc, wacc la fa. Bu bët 
setee ngay waññi sa koppar, naan :
- Biig de, màrse neex na.
Dem nanu sax bay ηun-ηunee ni Yaasin 
Njaay moo wàll Asan Taal feebar bu bon 
bi ko yóbbu.Xawma dëgg la, xawma du 
dëgg. 
Lenn daal wóor na ma :ca njëlbéen ga la 
waa Ñarelaa xaare Yaasin Njaay. Lu metti 
li ko dal, ñu bare ci gox bi yéene woon 
nañu ko ko
Aa, Badu, Yaasin Njaay ak doomam yaa 
ngi may bëgg a jommal, kat ! Gii génn 
xeet gën a jéggi dayo ! 
Am na yoo xam ne de, su doon sama sago 
duma la ko nettali. Waaye nu may def ?
War ngaa xam li fi xew sa ginnaaw yépp, 
te man doηη maa la ko mën a àgge.
TÉEREB LËNDËMTU
- Badu Taal ?
- Naam.
- Neel Birëm Seen mu ndaw mu teg àttaaya.
- Birëm seetaani na futbal ba, te ni ma ko 
xame de, balaa mu fiy teersi reer jot.
- Nu nuy def nag ?
- Xanaa ma jéem a xiim, Maam.
- Yow de sa àttaaya moom...! 
- Man kay, xam naa ne wóoluwoo ma ci, 
waaye sa bopp ! Sama lëwël amul 
moroom, ñaareel bi ne ko dandu ma ! 
- Waaw, Badu ? 
- Naam.
- Mbaa yaa ngi déglu li ma lay wax booba 
ba léegi ?
- Bu baax sax, Maam.
- Guddi tey gii nag, guddi gu mag la, ndax 
ci laa la fas yéenee wax lu waral ma ubbi 
Téereb Lëndëmtu.
- Mooy bu ñuul bi, du ?
- Mooma. Dóoral yat.
Maa ngi ferenklaayu ci béréb bu lëndëm 
këruus, ne la jàkk te mënoo fexe ba gis 
ma.
Yaa ngi téye ab téere bu ñuul di ko jàng. 
Ba ma ko bindee 
ak léegi xanaa war naa mat juróom-fukki 
at, maanaam genn-wàllu xarnu. Yow ci sa 
bopp, Badu Taal, màggat nga. Yaa ngi 
bejjaaw ba weex tàll.
Ma waxaat la ko : mënoo maa gis waaye 
sa yaram a ngi yëg ni ma ferenklaayoo ci 
sama biir bàmmeel, ni la jàkk. Foo jëm ci 
dunyaa samay bët a ngi la topp.
Li ma jëkk a seetlu mooy ni yëf yi ubee sa 
bopp.Nee nga ci sa xel :
- Aa, Maam Ngiraan de, ni mu ubbee 
Téereb Lëndëmtu bii, doy na waar. Lu 
tax mu jaar ci sama tur, te mu wóor ko ne 
mënuma koo wuyu ? 
Lu ko xiiroon ci waxtaan ak man, di ma 
sant ma xiimal ko àttaaya te xam ne booba 
sore naa lool Ñarelaa ? 
Xéy-na boog da doon jéem a xoromal 
mbind mi... Moo, soo demee kat maam 
Ngiraan dafa bokk ci bindkat yooyu nga 
xam ne, su ñuy nettali benn xew-xew 
duñu nangu dara rëcc leen ci. Waaye yenn 
wër-wërloo yi jar na koom ? Man de, 
nettali lii laa ci xam : nataal li nga gis, 
jottali li nga dégg, soo tëddee nelaw. 
Rawa su dee li ngay nettali sotti na ba 
noppi.
Dëgg la, Badu. Sa kàddu yu mujj yooyu 
kenn du leen werante : waa réew mi yépp 
yëg nañu li dal Yaasin Njaay ak sa ñaari 
doomi baay yi, Mbisin ak Mbisaan. 
Waxtaane nañu ko ba fàtte.
Ma ni la :
Yaa yey jaaxle, wutewumaak màggat muy 
naax, di waxtu. Waaye na sa xel dal. 
Dofuma, jinne jàppu ma. 
Maa la gën a xam ne Birëm Seen mi ma 
tudd sànq turam, du nit dëggëntaan. 
Man mii maa njatt ngelaw li, yatt ci Birëm 
Seen ! 
Dafa fekk rekk ne, bindkat boo gis, ñaare 
day bëgg tijjee waxtaanam ay kàddu yu 
koy sànni ci jaww ji, mu woyof ni picc, ay 
kàddoom gën a neex a dégg. Moo tax ñu 
naan : 
- Léebóon ! 
- Lëppóon ! 
- Amoon na fi.
- Daan na am.
- Ba mu amee yaa fekke ?
- Yaa wax ma dégg.
- Waxi tey matul a déglu ! 
- Sa jos a ci raw ! 
Ba ma newee gone de, noona la Meer Faat 
Njaay daan ubbeey léebam. 
Léebam ya neexoon nañu lool, waaye 
daawu ci door benn feek taalul sunu xel ba 
mu tàkk, mu koy xamb, mu wóor ko ne lu 
mu wax nu gëm ko. 
Meer Faat Njaay dafa ma doon fàttali ab 
tëggkatu sabar. 
Seetlul bu baax Géwél Mbaay. Day jëkk a 
raay ndànk sabaram, raayaat ko, jàppee ko 
noonu ba yaram wi tàng, muy rëkk, di 
xaaccu, jeeg ji sànneeku ci biir géew bi di 
njaay-xólléy, mbooloo mi yépp 
àndandooy awu.
Te itam Badu, nun bindkat yi danuy faral 
di wéet lool. Metit woowu, kenn du ko 
yëg ba naan nu mas-sa ! 
Waaw. Waa Ñarelaa dañuy xéy di kër-këri 
ba guddi jot, ñu tas, tasaaro, daldi dem 
tëri. Waaye saa yu ñuy nelaw bay 
yàndoor, maa ngi ferenklaayu fii man 
kenn di bind. Juróom-benni waxtoo ngi nii 
ma déju ci sama ndéstan di joow ak sama 
xalima. Joow laa wax de, Badu. Waaw, di 
joow ni sama mbokki Gét-Ndar yiy géti. 
Gaalu dof laa dugg, waaye gaal gii moom 
dina teer te fa muy teer dina la neex. Géej 
gee gën a yaatu... Mu ngi ne selaw. Kon 
jaadu na lee-lee sama gaa ñi jóge laaxira, 
ñëw wétallisi ma. Ku ma ci rëdd sa tur ci 
kayit gi, nga feeñu ma, ni ma :
- Yaa ma woo, Ngiraan Fay wuyusi naa la. 
Noonu, mu yëngatu ndànk ci béréb bu 
lëndëm bi mu jaaxaan, gis ni ma jaaxlee 
daldi ma neeti :
Yaa ma woo, du ? Seen dunyaa ju naqadi 
jooju de, xam nga ne moos, rus laa gàntu 
rekk moo tax nga woo ma ma wuyusi la ! 
Nde sama bàmmeel bii ma tëdd, jàmm 
rekk laa ci gis ! 
- Baal ma de, waa ju baax. Woowuma la, 
xam naa sama xalima gi nga dégg muy 
xoos kayit gi, di kiij-kiiji, nga yaakaar ne 
maa wax. Yàlla xam na ne ηaaηuma, sama 
xalima gi doηη ay coow, tëwa noppi.
Yu mel noonu dafa may delloo ay ati at ci 
ginnaaw, ma daldi doonaat gone gu ndaw. 
Démb sax, bi ma jullee timis ba noppi, 
benn xale romb na ma, di dawal mbegeem, 
ma yaakaar ne sama bos la sàcc. Tuutee 
tee ma laaj ko fan la ko jële. 
Leneen am na : wéetaay bu metti rekk 
moo waral may jaar lee-lee ci sa tur, Badu 
Taal.
Léegi nag, lan moo tax ma fas yéenee aj 
mbirum Yaasin Njaay ak waa Ñareelaa, 
ne la jabb Téereb Lëndëmtu ?
*
* *
Badu, wax joo gis, am na biir am biti.
Jàppe ma ni nit kuy daagu moom kenn ci 
biir àll bu xonq bi. Yoon wi may aw, 
Maam yaa ko xàll démb, booba tey 
ñëwagul.Lu yoon woowu xat-xat, moom 
doηη laa xam. Yoon du ko gën a wóor. 
Xool ma bu baax : xam naa fi ma jëm. 
Maa ngiy temp, ndax leer na ma ne balaa 
jant biy so, ma àgg fa.
Yow, yaa ngi toog ci ëtt bi di ma xaar. Ma 
ñëw, nu nuyoonte, julli timis, reere sunu 
cere baasi bu neex ba noppi lal sunu basaη, 
tàmbalee waxtaan jëmale bët-set. Su lëwël 
jàllee, laaj ma lan laa gis ci àll bi. Nanga 
ma may nopp bu baax, nag : li ëpp ci li ma 
lay nettali, gisuma ci dara ba dara booloo 
jeex ! Xam nga lu waral loolu, Badu ? 
Ba ma nekkee man kenn ci àll bi, sama xel 
yépp a ngi woon ci rab yi ma wëroon, làqu, 
ne ma jàkk, di ma xeeñtu, nar maa song, 
xët ma cig lëndëm. Moo xam till la, walla 
bukki, walla segg, walla jaan mbaa xeetu 
picc wu mu mënti doon, ñoom ñépp a ngi 
ne tekk, di ma yeeru.
Doomu Segg ni : 
- Tee noo dal ci kowam, yàpp ko ?
Ndey ji artu ko :
- Moytul ma nit ! Ni muy taxawee ci ñaari 
tànkam, noonu la baree pexe ! Boo demee 
sàkkati na gànnaay gu bees ! 
Duma la ko nëbb, Badu : li may dox man 
kenn ci àll bi yépp, sama fit waa ngi naan :
- Tëf ! Tëf ! Tëf ! 
Nu yëkkati sunuy kaasi àttaaya, ku nekk 
guux, guuxaat ba muy ñetti yoon. Yow it 
ngay yàkkali bóli, na ma ko daan defe su 
nu wëraan Meer Faat Njaay, di déglu 
léebam yu neex ya. Ma ni la :
Badu, noo mënee dal xel bay wékk sa 
yaakaar yépp ci man mii tëx, gumba, 
muuma ?
Nga ni ma :
- Dëgg la, ci àll bu lëndëm këruus nga 
jóge ! Waaye won ma lépp la nga fa gisul, 
jottali ma lépp la nga déggul ba nga fa 
jaaree ! 
Ma reetaan, ndeysaan, daldi ne ci sama 
xel : 
Aa ! Gone gaa ngi mokkalsi kat !
Nga neeti :
- Maam Ngiraan, su say kàddu naree diisal 
sa làmmiñ, takkal leen ay laaf. Dinañu 
woyof nim picc, di naaw ni moom, jaww 
ji naan leen :
- Aayoo nenne tuuti...
Waaw, kenn mënul a xam lépp, wax lépp. 
Sañ-sañ boobu dof yi rekk, maanaam ñi 
teqalikook seen sago ñoo ko am. Léegi daal, 
li ma ci gis mooy gas pax mu xóot a xóot ci 
taatu ndaa li, suul fa Téereb Lëndëmtu. 
Bés boo ñibbisee Ñarelaa, fekk ma jóge fi, 
nga lemmi ko, jàng ko, jéem koo firil sa 
bopp.
Bu jëkk, gone yi dañu daan toog ci ab jalu 
suuf, def géew, ku ci ne di fent lu ko neex, 
ngir bégal say moroom. Loolu lañu daan 
tudde maye. Dégg nga wax ji de : maye.
Maye... Waay ndax am na lu dàq kàddu 
googu ? Ak ni jamono ji naqadee... Sa 
yaakaar tas, nga jaaxle, nit ku yéwén ñëw 
ne la :
- Am na lu ma la bëgg a may...
Nga ne ko :
- Te naxoo ma ?
- Xam naa ne gëmewoo ko, waaye tey 
dinaa la may bànneex ba nga doyal ci sëkk 
ak barke ! 
Noonu, mu ubbi waxandeem génne ci 
benn seetu bu mag, fomp ko, tàllal la ko. 
Nga seetu, tiit, dellu ginnaaw.
Daldi ne :
- Waaw, ana ma ? Bii seetoo gën a doy 
waar ! Ñii mu may won kat, kenn laa ci 
xamul. Boroom lonet yee niroo naak man, 
gaa... Am na it ñu ma ci xelmati wànte 
wóoruma ne ñoom la. Te sax, jigéen ju 
màggat jee toog buntu këram ca Aselem, 
téye layoom di tànn ceeb... mel na ni... 
Moom a de, moonte ! Waaw, Meer 
Sukayna Sàll, lan lay def ci biir seetu bi ? 
Mbedd mee may séen de, am na béréb bu 
mu may fàttali. Su tawaan, fa lanu daan 
futbale maak ñoomin Baabakar Mbów, 
sunu ponkalum Ndeem Maysa mi, ak 
ndemsi-Yàlla ji Alsaan Ñaη ma des Tugal 
ak Asan Pereera mbaa Ben Jogoy Béey.
Waay, bile seetoo ëpp li ñu koy doye ! Ku 
la waxloo lu ñu la laajul ? 
Su ko defee, seetu bi reetaan, yëngal 
boppam, di ñurumtu :
Céy ! Doomu-Aadama Njaay moo naqadee 
digaaleel ! Yow, yaa fi gën a ragal dee, 
lépp lu la Sunu Boroom bi teg mën nga koo 
dékku ba mu des sa wéetaayu bàmmeel. 
Saa yu sa xel demee ci ñi fi jot a jaar, 
njaxlaf ba, tubaarkallà, di tëb di dal ba 
noppi xéy ne mes, dara dootu la saf, Kon 
kay, su ma fexee ba nga jokkoo ak ña woon 
démb, looy waxati ? Lu gaaw-gaaw 
nekkaat nga fi gone, topp ci benn balu 
futbal bu weex di dóor, di duut say 
moroom ba ñuy miir, ngay mbëkk bal bi, di 
ko rëkk, caax yi bëtt, nga bég, yuuxu ! Loo 
bëggati ? Xanaa du lu mu gën a lëndëm 
gën a neex ? Soo ma merloo, dinaa la won 
maay kan, de ! Rajaxe sama bopp ak naan 
ndox laa yemale. Te man seetu, su may toj 
àddina siy tukki ba fàww ! 
Nga koy saraxu nag :
- Ëpp naa def, waa ju baax ! Yow it, 
Seetu, may kaf rekk nga bëgg fi mer xaat ! 
Jébbal naa la sama bopp, lu la neex defal : 
delloo ma démb, diri ma ba ëllëg, mbaa 
sax yóbbu ma béréb bi amul tur, fa sunu 
jamono jii tage, dem të ko, dikk të ko.
- Waaw kañ, yaa ngi sog a génne waxu nit 
ci sa gémmiñ gi ! Badu, yaa ma tax di wax. 
Fàtteendi ma tuuti. 
Nanu ànd wëri Maam Ngóor.
Soo ma nee :
- Maam Ngóor ? Kuy kookooti, Ngiraan ?
Ma ni la :
Maam Ngóor du kenn. Mooy ñépp, te it 
moom doηη mooy Maam Ngóor. Moo jur 
ki ma jur. Du xam nga lu loolu tekki ? 
Maamaat la ci sa baay Asan Taal.
Fii ma toog ci buntu kër gi, di féexlu, la 
sama xel ni yarr ci Maam Ngóor. 
Lépp li ma lay waxsi ci moom, may naa la 
ko ci xol bu sedd guyy.
Badu, ay at a ngii ca ginnaaw lu doy waar 
dal na ma. Njëlug Ñarelaa. Bi Yilimaan 
Keeta noddee nodd gu njëkk, fekk na ma 
yeewu bu yàgg. Ni ma ko tàmmee def, 
maa ngi wéeru ci taatu màngo gu mag gi, 
di xaar waxtu wi jot, ma jubal jàkka ja.
Ëtt baa ngi ne selew. Fi ma ferenklaayu ci 
basaη gi, sama xel dellu na ci sa maam ju 
jigéen, ndem-si-Yàlla ji Ndàmbaaw, sama 
soxna su yaarame sa, ma ñaanal ko.
Yaasin Njaay romb na ma, di gunge benn 
xaleelu góor, waaye su ma ci kenn nee na 
nga def, yaa ma nuyu, yow mi nekk bitim￾réew. Waa jooju nag, dégg naa ñu naan 
Tamsiir la tudd. Nee ñu it day tóx yàmbaa, 
di ko jaay. Xam naa ne daal, li muy 
fanaan ci kër gaa ngi bëgg a bare. 
Su dul nekkaale Yaasin Njaay it de, 
soreetu ko. Ci xutbaam, Yilimaan Keeta 
wax na wax ju am solo ci mbirum ténj.
Tuddul kenn nag, waaye li ma xalaat la 
waa Ñarelaa yépp xalaat : wax ji amoon 
na boroom, te du woon kenn ku dul 
Yaasin Njaay. Bi ma jógee jàkka ja, 
nuyuji naa samay dëkkandoo, ku ci ne ma 
laaj la na nga fanaane, jàmmanteek yow.
Dellusi naa toog ci sama sijaada.Juróom-
ñaari waxtoo ngiy sog a jot. Waa kër gaa 
ngi dem ak a dikk ci ëtt bi. Coro Caam a 
ngi taraxlaayoo sér bu weex, jonkan ci 
taatu furno bi di ko upp ; Lamin jëkkër jaa 
ngi déglu rajo ci biir néeg bi, di xaaraale 
mu ñëw tegal ko fondeem ; 
taksi biy jëlsi suba su nekk Ñimma ak 
Daawuda, doomi Wulimata Maane yi, 
korne na ci mbedd mi, ñaari gone yi daldi 
génn ak seen sànse, daw wuti buntu kër gi. 
Fekksi nañu ma fi ma toog, ñu jox ma 
loxo, Ñimma sukkal ma. Tooñ naa sax 
Ñimma, ne ko :
- Aa, waaw séeri kóko dangay dem màrse 
fàtte fi deppàs bi ? Am, téyeel fii
waay.Masumaa gis gone gu dooje ni 
Ñimma ! Mu daldi ree, jël juróomi dërëm 
yi ma ko tàllal, te naan ma, ak baatam bu 
sew bi :
- Sàllaaw, nijaay, na sa xol sedd, te xam 
ne tey daxinu biiru xar bu fatt ngay reere ! 
Bi Lamin dégloo rajo, naan fondeem bay 
waaj a xéy, ñëw na nuyu ma, ni mu ko 
tàmmee def, laaj ma na ma fanaane.
Waaye tey de, li Lamin dégg ci rajo bi 
neexu ko dara, ndax mi ngi xultu rekk :
- Góor gi Ngiraan, nga baal ma de, waaye 
ñii ay doomaraam lañu,
dañoo nar a yàq réew mi ba mu yàqu 
yaxeet ñu dem bàyyinu fi, jaaxaan 
Monaako walla béréb yu ni mel, di 
balaxalmàddaa, nun nuy wéye ndóol ak 
metit wu dul jeex ! 
Waaye fi lañu nuy fekk, dunu seetaan 
loolu, dinanu ko defanteek ñoom ba mu 
saf sàpp! 
Lamin dafa mer ba talu maa wax lu ko 
merloo. Man it, teguma ci baat. Merum 
Lamin mi dafa ma fàttali jamono ja ma 
bokkee PAI, nuy xeex ngir réew mi moom 
boppam.
Ma daaldi ne ci sama xel : ba ma ci tolloo 
de, man mii maa gënoon a wex Lamin 
fopp ! Waaye gaa ñii ma séqaloon politig 
bi, dañu maa duuta-duut ba may miir. Te 
mag muy miir nag, dal-lu ci keppaar a ko 
war. Su waanee bay dóor-dàqeek alkaati 
yi ci naaj wu tàng wi, du ñàkk mu mere ku 
ko deful dara. Li may xalaat loolu yépp, 
samay bët a ngi topp Lamin. Mu dem ba 
jub buntu kër gi, daldi dëpp.
Ma ne ko :
- Mbaa du dafa am loo fàtte, Lamin ?
- Déedéet, Ngiraan. Lu am solo laa la 
bëgg a wax.
- Loolu lu mu ?
- Jàmm rekk la. Biig, dama gént di 
waxtaan ak Badu Taal. Soo jullee tisbaar 
ba noppi, génneel ko sarax.
- Baax na.
- Xale bu am jom a ngoog, Ngiraan.
- Badu kay kenn la, Lamin. Waaye ragal 
naa ne dootunu gise maak moom.
- Ëpp naa wax, Ngiraan.
Fekk na yaa ngi doon door a dem bitim￾réew. Ñépp jaaxle.
 Lamin ne ma :
- Ba fi mu ne kenn xamagul réew man la 
Badu Taal nekk ?
- Maa ngi xaar mu bind ma, wax ma fu ko 
jant biy tiime.
- Su dee xamoo fu gone googu nekk de, 
ku yabu bañ cee sonn, ndax Badu sa Badu 
la mas a doon. Bi Lamin génnee kër gi ba 
ne tuuti, mu am lu ma dégg mu yëngu ci 
sama ndeyjoor ; ma téen, daldi gis benn 
wund wu ne noηη ci kow miir bi, xaw 
maa tiim, ne ma jàkk. Nu xoolante lu yàgg 
maak wund wi. Ni bët yiy tàkke, di melax, 
dawloo sama yaram. Wund wi jékki-jékki 
jooy.Ne tuuti, mu xef, neeti :
- Ŋeew, Ŋeew Mu neeti ηeew ñaari yoon, 
daldi tëb, jàll ci kër gi nu taqalool. Xam 
nga wund moom, buuru boppam la. 
Waaye du tee, bu newee ci gox, nit ñi 
dinañu koy gis muy dem ak a dikk ba ñu 
far ko miin. Waaye wund woowu de, bés 
boobu laa ko jëkk a teg bët, te ba sunu 
jonni Yàlla tey gisaatuma ko. Wóor na ma 
ne du woon wundu neen. Lu ci mënti ne, 
lii moom am na : ba mu nee mes, laa 
tàmbalee xalaat xalaat yu doy waar yooyu 
ma la doon wax ci ubbiteb Téereb 
Lëndëmtu bii. Fi ma déju man kenn ci 
taatu garab gi, maa ngi waxtu :
- Waaw, yow mii tudd Ngiraan, sant Fay, 
santati Taal, yaay kan sax ci dëgg-dëgg ?
Laaj boobu ma laaj sama bopp tiital ma, 
sama xel daldi dem xaat ci dee.
Tudd Ngiraan 
Sant Fay, santati Taal. Dee di ma yoot.
Ci diir bu gàtt, yu bare ñëwaat nañu ci 
sama xel : guddi ga la sibbiru su metti 
daaneelee, yow mii Badu, te taksi 
dawatul, kaar-ràpid amatul, Biige Sàmb 
boot la, maak moom kott ñu ne ci mbeddi 
Ndakaaru yi, di waaxu ba loppitaan. 
Doktoor bi seet la, làmb sa dënn ak sa jë, 
xool sa làmmiñ, ne nu :
- Su ngeen yéexoon tuuti, musiba am.
Wund wi dellusi ci kow miir bi, jooy. Ma 
téenaat gisuma ko. Fu wund wi jaar? Tiim 
na ma, yóbbu sama fit, jaxase sama xel, 
may janeer. Mu mel ni ba mu ma nee 
jàkk, man Ngiraan Fay mii, dama tiim 
benn dex, di niitu. Samay jaar-jaar yépp 
feeñu ma ci biir ndox mi. Ki ma gis ci 
ndox mi ne ma :
- Waaw, Ngiraan Fay, nga ne yaay kan 
nag, ci dëgg-dëgg ?
Laaj bu kéemaanee ngoog.
Ku dem bay laay sa bopp yenn yi, li tee 
nga jaaxal say mbokk bareetul.
Te tontu cee jafe, tey ! Ndax su ma nee 
man maay Ngiraan Fay, juddoo Mbériη-
Saaj, ca Siin, ñëw Ñarelaa ba ma newee 
liir, am tey juróom-ñaar fukki at ak lu 
topp, xeereer, am taxawaay, di doomu 
Dibókóor Fay ak Xemes Seen, def lii ak 
lee, jaar fii ak fee, newoon fi óbëryee ca 
Air Liquide, jiite fa ay gereew yu metti, 
ñu tëj ma kaso du benn du ñaar, ma 
bokkoon fi it ci gor yi taxawoon ne dee 
dañuy xeex tubaab bi, mu abal nu, réew 
mi jot boppam, te mu jaraloon ma lu ne, 
ma dem fi ba Akaraa, péeyub réewu 
Gànnaa, maak ñi ma àndal nu gisee faak 
Kuwaameη Kurumaa njiitu réew ma, mu 
jox nu xaalis, dig nu ay gànnaay, loolu 
yépp su ma ko waxee, wax leneen ak 
leneen sax, 
mel na ni ba tey waxuma dara. Loolu yépp 
amul solo, ndax fenn la yëf yi mujjewul. 
Maa ngi nii déju ci taatu garab gii ci ëtt bi, 
te xawma sax su ma fi jógee fan laay 
jublu. Badu, li ma wokk a xosi ñu bare. 
Waaw, nook juróom-ñaari fan yi nag,
ba kañ ? Bés yee koy tey di nu réeral. 
Yeewu njël, di tés-tési ba ngoon jot, benn 
fan jàll, mel ni jotewul dara ak yeneen fan 
yi ko fi jiitu... Waaye jamono dina ñëw, 
nga war leen a boole ñoom ñépp tënk leen 
ci benn kàddu doηη. 
Laaj ma kàddu googu gan la, ma wax la 
ko. Kàddu googu mooy : dund. Bés yi 
Yàlla sàkk di tegaloo ba lim bi mat 
juróom-ñaar fukki at ak lu topp. Nga ne :
- Man Ngiraan Fay, nàngami at la dund...b 
Waaye nàngami at yooyu, di ay bés yu 
tegaloo, mbaa def nga ci lu nuy wax, 
Ngiraan ? Mag dikk na. Bi mag di yegsi, 
dal ci ca kow, dafa ladoxe ginnaaw, wër la 
ndombo, door a taxaw janook yow. Sam 
xel daldi demaat ci dee !
Dëgg la, bàkku waru ma. Du dara loo xam 
ne sottal naa ko, bi ma juddoo ca Mbériη-
Saaj ak tey jii. Du caagin dama nasaxoon. 
Déedéet. Lu ne jéem naa ko, fu ne 
làmbaatu naa fa, ni ko Doomi-Aadama 
yépp di defe su ñu bëggee mënal seen 
bopp, seeni nawle weg leen. 
Ma seet seet, gisuma lu sama cawarte 
googu jur. Guddi jot, ma lal ndés ci sama 
sagaru pantare bii, su njëlee ma toog ci ëtt 
bi di xaar te xawma sax lan laay xaar. Mu 
wóor ma ne su ma fi xéyoon jóge, balaa 
yàgg ñépp fàtte ma ba fàww. Ci laa sog a 
xam ne nit dëgg mooy ki sottal ci dundam 
lu amal askan wi njariñ. Monte Ustaas 
Mbay Lóo xiiroon na ma ci loolu, ba may 
gone. Xanaa kay maa ko doon tanqamlu 
rekk !
Kon yow, Badu, buma tanqamlu.
Lan mooy nit dëgg ? Yàlla may la kàttan, 
nga ne lii ak lii balaa ñu may sànge suuf 
dinaa ko def, nga doxale noonu sa àddina 
te doo roy kenn, 
doo déglu kenn, xanaa jàpp ci li nga gëm, 
sax ci ba dëgër.
Loolooy nit dëgg.
Su ma delluwoon nekk gone, noonu laay 
doxale. Ma réccu lu ma mësul a ber benn 
bés ci bés yi, waxtaan caak sama xel, ni : 
- Man, Ngiraan Fay, béréb sàngam laa jëm 
te yoon wii laay jaar. 
Ñàkk doxalee noonoo ma tax a sànku. 
Dama daan def fu nit ñi aw ma aw fa. Saa 
yu ñu newaan yoon waa ngi, daawuma sax 
jéem a werante, dama daan topp ña jiitu, 
di daη-daηi. Te njiit yee ka bari woon 
jooja jamono ! Jamono jooju, bés bu Yàlla 
sàkk, ma dajeek ku ma joxoñ yoon wu 
bees. May ma, ma artuwaat la, Badu.
Bul yàkkamti ba tax laa juum, nga ne :
- Maam Ngiraan moom, ndekete li muy 
coow yépp, nii la woyofe woon bopp ! Ku 
ko newaan ayca, topp ma rekk, mu ne la 
yaa ko yàggal ! Dinaa la xamal tey ne 
mbir mi yombewul noonu : ka jiitu, naan 
la ayca, topp ma, doo ko gis doo ko dégg. 
Te yow ci sa bopp ba ngay nangoo topp ci 
ginnaawam, doo ko sax yëg.
Yëf yi mbetteel lay doon.
Aw askan, dara ëppu ko doole. Dafay 
yeew buum ci sa baat, di la wommat ni 
xar. Dékku askan wi lu jafe la, ndax dafay 
teel a jóg ci yow. Ba ngay bootu lay tàbbal 
ci say nopp ay kàddu yu fay tëdd ba fàww. 
Doo xam lu baat yooyu tekki, waaye foo 
jëm ñu gunge la. Soo demee ba doon mag, 
lu la askan wi sant nga def ko te doo ci teg 
baat.
Askan wi du am jàmm, feek naju la ci 
benn béréb, nga ne fa nemm, bëgg noyyi 
mu të la, lu mu wax nga ànd caak moom. 
Loolu, noteel la tudd. Noteel googu nag, 
fu nekk la ko askan wiy jaarale.
Ma jox la ci firnde. Dinga daje ci mbedd 
mi ak nit koo xamul, mu xool la, nga xool 
ko, ku nekk ci yéen ñaar wéy, dem 
yoonam. Fekk ngóor soosu mbaa ndaw 
soosu, doonte ubbiwul gémmiñ sax, am na 
lu mu la wax. 
Xamu la, xamoo ko, waaye daanaka am 
na lu mu jëmbët ci sa xel, ji ko ci sa xol. 
Bala mu lay réer ci mbooloo mi, dinga ko 
tontu ci suuf :
- Dégguma li nga wax, waaye ànd naa 
ceek yow. Mën naa la cee jox beneen 
firnde.Du ñàkk it bés nga xéy, tàllal sa 
soxna sagaru téeméeri dërëm, ne ko 
deppãs baa ngoog, lii rekk laa am. Fiftin 
bi gën a tuuti deseetoo ko. Nga génn sa 
kër mel ni dafa am lu la fay dàq, di dox ci 
naaj wu tàng wi ak say padam-njaxen, 
naq, sol ay sagar yu tilim, mar ba sa put gi 
wow koηη te amoo ci benn pexe. Nga agsi
ci buntu benn isin, taxaw, naan ci sa xel :
- Isin bii de, Baydi Gay mi ma 
màggandool Garaη-Kees a ko moom, 
amaana ma jële fi lu ma téyéendi.
Bala ngay àgg ci Baydi Gay moomu nga 
wékk sa yaakaar yépp, sa benn moroomu 
sët dina la déj cib siis, xaarloo la lu yàgg. 
Su waa ji féexee, woolu la. Nga dugg, bi 
mu lay jox loxo, 
seeni bët daje, yéen ñaar ñépp ngeen gis ci 
saa si ne dungeen ay nawle.
Baydi nag, Yàlla fàttewu ko, waaye taxu 
koo fuuy. Ku am kersa la, ak yar ak 
teggin. Keroog def na kemtalaayu 
kàttanam ngir bañ laa sewal. Jéem na la 
won ne na ngeen meloon démb mooy wéy 
ba tey. Yónnee na Fantaak Kokaa-Kolaa, 
ngeen di naan, di fàttaliku, ndeysaan, seen 
ngone, ba ngeen daan làqu ci àll biy pëtëm 
gerte walla di lakk ndaamaraas :
- Dañuy wax rekk, waaye futbalkat dëgg 
amatul, Buuba Jaxaaw ak Krumen ñoo 
mënoon fopp ay Fadiga ak i Okosaa yi 
ñuy tanqale nit ñi léegi.
- Aa, dafa di benn sax ! 
- Waa jooju waay, te xuuge woon, yaa 
ngi koy fàttaliku, moo ñoroon tey nag.
- Mbirum Yàllaa ngoog de, dafa lay xañ 
lii may la leneen ba mu doy sëkk ! 
- Waaw, yëg naa faatoom, ndeysaan, man 
dem naa sax ba Kawlax jaaleji ko ay 
mbokkam,
- Jóob Sëriñ nag, foo koy dégg ? Moo 
aayoon mat...
- Man it de, xawma fu mu mujje, waa 
jooju,
- Yow moom, Ngiraan, jigéen rekk ! 
Daawoo nangu benn gel rëcc la ! Géy 
Maryeem, Sow Faatu, céy Ngiraan yaa 
teel a yàqu ! 
- Yow jinne nga de, Baydi, ndekete yaa 
ngi fàttaliku turi nit ñooñu ba tey ! - Yaa 
ngi fàttaliku woy wi nu Faal Saarl 
jàngaloon : séqoo faaloo... Ayca, àggaleel 
: séqoo, faaloo...
- Ginaar akub nenam !
- Maa doon sàcc laaloo...
- Boroom tool fekk ma fa !
- Ayca, caη nga de ! 
- Xaaral, ma jéem a fàttaliku,
- Tee nga maa fey rekk, ma woyal la li ci 
des ! Ngeen àndandoo xàqataay. Waaye li 
ngeen di ree yépp, seeni bët a ngiy daje. 
Ku nekk ci yéen ñaar am yu muy xalaat te 
am kersay wax ko. Lee-lee nga jéem a làq 
sa tànk yu pënde yi ci suufu siis bi, Baydi 
Gay mel ni ku ci gisul dara. Telefon bi 
riir. Baydi jël ko, déglu tuuti, ne :
- Mersi madmisel.Am fu mu bës, tàmbalee 
waxtaan ak keneen ci telefon bi. Xamoo 
dara ci li muy wax, waaye wóor na la ne 
ki muy jokkool boroom barke la ni moom. 
Nga gis ni Baydi féexe, di làkk nasaraan 
yu set wecc, daldi soppiku xaat. Mel ni 
bunt bi dafa ubbiku ndànk, beneen Baydi 
Gay duggsi ci biro bi. Wax dëgg Yàlla, ba 
Baydiy làkk wolof ak yow nga ko gënoon 
a ñeme. Ñaari gone ngeen woon, ku ci 
nekk di fàttaliku démb. 
Waaye Baydi Gay mii téye telefon bi de, 
Muse le Direkteer-Seneraal la, lee-lee mu 
wax ba tudd ay milyoηi seefaa yu bare, 
sànni la catu bët. Waay am na ñu sant 
Yàlla ! Baydee ngi nirook wundu Tubaab 
yooyu ñu sang ba ñu set, defar leen, teg 
leen ci ay njegenaay yu nooy nepp, ñu ne 
fa noηη di óbbali, 
di lekk yàpp, di naan meew. Xanaa looloo 
tax su nit tubaabee ba mu ëpp, ñu koy 
tooñ, naan ko ηeew la ? Nangul mbir mi, 
Ngiraan : ñee nga Baydi Gay lool ! Yaram 
wépp a ngi nokki. Xam na moom ci 
boppam ni ku dugg ci biroom, fekk ko mu 
toog ci béréb bu rafetee nii, fàww nga naw 
ko. Yow nag, Ngiraan ?
Nirootook nit. Xoox nga lool. Baydi sa
moroom la, waaye ku leen gis ngeen toog 
dafa naan nijaayam nga. Yaa ngi yooy be, 
ndeysaan.
Nga jóg di dem, Baydi Gay jox la loxo, 
buuxaale la kayitu junni ne la paase ko ba 
noppi woo sófóoram, ni ko : 
- Sayeer, yóbbul ma Muse Fay këram...
Sófóor bi xool la ci kow ba ci suuf, xol bi 
bon, mu ne :
- Madam a ngi may xaar de...
Baydi jàpp bopp bi :
- Waxati nga dëgg, Sayeer, waaye demal 
rekk, dinaa woo Yaama...
Sófóor bi moom daldi na la jéppi ci saa si. 
Fu mu ko teg ? Xéy-na li nga ne noηη ci 
ginnaaw oto bi, mu lay dawalal moo ko 
naqadi. Ni mu la gise, xam na ne soo ko 
tanee it du lool. Xanaa loolu mooy :
- Nangu naa jaamu Muse Gay miy 
boroom alal, waaye ngóor sii ak yëreem 
yu furi yii faalewuma ko. Dañuy wax 
rekk, Badu, waaye baadooloo fi gën a 
iñaan ci moroomam.
Fi ngay xalaatee loolu sa xol tàng, sófóor 
bi ne la :
- Jambaar, yow sax foo xamanteek sama 
seef ?
Sa xol gënatee fees. Nga dem ba naan ko 
yow it kilifa nga, ndax am nga isinu saabu 
bu mag. Waaye tàmmoo fen.
Nga ne ko :
- Kan, Baydi ? Noo màggandoo Garaη-
Kees.
Mu ni :
- Ca Kees... ?
- Foo bëgg Garaη-Kees nekk fu dul Kees ?
Li muy wax ak yow yépp, mu ngi lay niit 
ci seetu bi ci biir oto bi. Nga ne ci sa xel : 
sófóor bii gën a soxor te ñemee toppatoo 
lu yoonam nekkul ! 
Mu laaj la fan nga jëm. Doo ko wax 
moom ne Ñarelaa nga dëkk, nde kon mu 
gën laa yab ! Nga ne ko :
- Wàcce ma ci bitig bee ci boppu koñ bi.
- Muse Gay kat... Nga dog ko, ñagasal sa 
baat, mel ni ku koy gëdd :
- Wàcce ma fi ma la wax ! Sa xel dellu ci 
Baydi Gay. Dëgg la, kaf ngeen bu baax, 
teral na la, waaye wax ja dëgg-dëgg du 
woon rekk fa ngeen jaar ca seen ngone 
walla janq ja ngeen daan jéem a doxaan.
Ay kàddoo ngi doon fecc ci seeni bët. Ay 
kàddu yu nopp mënul a dékku. Ñuy tëb di 
dal ci sa biir kaaη. Lii lépp, yaa ko teg sa 
bopp, Ngiraan. Baydi tamit a ngi naan ci 
xelam:
- Lii lépp yaa ko teg sa bopp, Ngiraan. 
Saa yu nu daan jàng sunuy lesoη, yaa 
ngay fiir ay picc ci àll bi mbaa di wax 
waxu fecc ak doxaan janq ji. Léegi nag, 
mu ngi nii, yaa ngiy wër di ñaanaatu.
Li ngeen di waxtaan yépp, kàddu yooyoo 
ngi jaabante ci jaww ji.
Moo tax ma ni la, Badu : Defuma ci suma 
dund gii lu ma mën a bàkkoo. Dama 
tëñëx-tëñëxi ba xéy màggat, mënatumaa 
dem, ma déju. Loolu, gis naa ko ci njël 
googu ma wund wa tiime, jooy, jooyaat.
Ma neeti ci sama xel : 
- Yàllaa ma sàkk, dëgg la, ma tudd 
Ngiraan, sant Fay. Waaye ñan ñoo jur 
samay wayjur ? Fan laa jóge ba agsi ci 
taatu garab gii, am wund wu ñëw tiim ma, 
jooy, jooyaat ? Badu, nit ku bëgg a xam 
mooy kan ci dëgg-dëgg, fàww mu am fit.
Dina tancu ci ruq bu lëndëm këruus, fekk 
fa ay néew yu jaaxaan, waaru ñoom it, di 
ñaan Yàlla mu may leen ñu dellusi 
dunyaa, di dunde yaakaar. 
Tey a ngi làqu ci biir Démb, ne nemm. 
Jéemal a tëj sa loxo bu baax.
Ŋëb fa jamono ji balaa mu lay rëcc.
Maam Ngóor lañ ko daan woowe. Mu 
nga, tëdd Mbériη-Saaj, ca Siin.
Njël ga ma wund wa tiime, di jooy, loolu 
la ma fàttali. Mu am lu ma yëg ci sama 
yaram. Ma daldi ne nu ma def dinaa dem 
Siin, man mii.
*
* *
Dem Siin wuti fa lan ?
Xanaa siyaareji bàmmeelu Maam Ngóor, 
ca Mbériη-Saaj. Mu mel ni nag dañ may 
xabtal :
- Jógal dem, Ngiraan. Mag ñaa nga 
Mbériη-Saaj di la xaar. Ñoom ñoo xam 
Maam Ngóor. Dinañu la wax yaay kan. 
Xanaa bëggoo xam yaay kan ?
Moo tax bés ma xéy, tëj sama buntu néeg, 
jubal gaaraasu Kolobaan. Sunu Toyotaa 
génn Ndakaaru, 
nu romb Tëngéej, teg ci Barñi, tàllal ba 
Jamñaajo nu door a jàdd wutali Mbériη-
Saaj. Sama xel ne yarr ci kàddu ya ma 
daan dégg ba ma newee gone.
Benn ëtt bu yaa. Fan la woonati, sax ? Du 
woon Mbériη-Saaj, moom. Ay mag toog 
ci pénc mi, di waxtaan. Ñaari baat yu ne, 
ñu tudd Maam Ngóor. Lu ne ñu koy wax 
ciy mbiram. Man, ma nekk gone, bëgg a 
laajte kan moo doon Maam Ngóor. Waaye 
amuma boobu sañ-sañ, ndax ragal ku àjji 
sama kaabaab, gëdd ma :
- Luy sa yoon ci waxtaanu mag ñi ?
- Ku mas a gis lii ?
- Gone gii gën a teggi ndawal ! 
Jamonoy dox. Ma dëkksi Ñarelaa, takk fi 
jabar, uuf sama njaboot. 
Teewul fu ma jëm turu Maam Ngóor topp 
ma. Fu ma taxaw, takkandeeram taxaw ci 
sama wet. Mu ngi ne nemm ci sama biir 
kaaη gi, tëdd fi ay ati-at, di xaar. Su ma ko 
cokkaasee, mu yeewu, fuddu, ni ma :
- Dara, nag, Ngiraan : ku sa maam jur, jur 
nga sa maam. Bu la ci kenn nax. Ma téen, 
yaakaar ne biddéew yi dinañu ma tekkil 
baat yu xóot yooyu. Biddéew yi ne cell. 
Ngelaw li jóg, daldi woy, ay woyam 
dekkali jaar-jaaru Maam Ngóor.
Badu, nee ma :
- Maam Ngiraan, loo daan dégg mag ñi di 
ko wax ci Maam Ngóor ?
Daan nañu yéemu ci xam-xamam.
- Doomi kilifa yu bari moo leen daan 
jàngal.
- Waaye Maam Ngóor a naqadi woon 
deret ! 
- Dafa àndoon ak xadar.
- Ñépp a ko ragaloon.
- Moo sonaloon Maalig mii toog, tey ! 
- Bés, doon naa tari benn saar, gag. 
Keroog dafa ma yeew ca géttu xar ya, ma 
fanaan fa. Suba teel la ma fa fekk,
sotti ma ndox mu sedd guyy, caw ma ba 
sama yaram wiy nàcc ! 
Bi Maam Ngóor demee ba màggat, dafa 
gàddaaye Siin, dem sanci Tëngéej, takkoo 
faak Bintu Jaara. Soxna si jur sama baay 
nag, masumaa dégg turam. Doy na waar 
gaa, waaye noonu la deme.
Leneen lu ma wax ci Maam Ngóor, ay fen 
la.Xanaa boog ma fent...
Maam Ngóor ku ñuul la, àgg ca kow. 
Ginnaaw nee nañ ci mer ak dóore la dëkk, 
ma yaakaar ne bët yi dañoo wara a xonq 
coyy ni ay bëti gaynde. Foo ko fekk, mu 
ngi toog ci deram, goney Mbériη-Saaj yi 
wër ko, mu leen di sa, ñuy tari. Waaw, 
jamano jan la Maam Ngóor newoon 
Mberiη-Saaj ? Ku ma gis ak samay 
bejjaaw, xam ne su matulee ñaari xarnu it, 
waru koo sore.
Mbériη-Saaj, dëkku kow la.
Yoor-yoor laa fa àgg. Dox naa lu yàgg te 
dajewumaak nit kuy noyyi. Su doon 
jamono yu jëkk ya, 
damay jàpp rekk ne waa Mbériη-Saaj a 
nga tool ya. May wër ba séen benn waa ju 
wéeru ci benn sàkket, ma jubal ci moom. 
Li nuy nuyoonte yépp, mu ngi may ronni, 
naan xam naa, ci xelam :
Kii de, dëkkul fii fépp. Man it, li ma tax a 
jële oto Ndakaaru wutali Mbériη-Saaj, 
yombul a wax. Mënumaa tëb jaar ci digg 
bi. Rax-ci-dolli, ngóor si ma fekk ci taatu
sàkket wi, niruwuma ku yemb.Yaram waa 
ngi xasan, muy wokkatu, di onk.
Ma ne ko :
- Ngiraan Fay laa tudd. Fii laa cosaanoo, 
ndax maay doomu Dibókóor Fay, di 
sëtaatu Maam Ngóor.
- Maam Ngóor ? Bi ma déggee ni mu 
waxe, xaw naa am tuuti yaakaar. 
Mu gën a wokkatu, reetaan, dellu ne ma:
- Aa ! Maam Ngóor ?
Ma ne ko : - Waaw, Biraan Fay mooy 
turam dëggëntaan, waaye ci turu Maam 
Ngóor lañu ko gënoon a xame.
- Aa ! Te nga ne yow jarbaatam nga ?
- Déedéet, sëtam laa.
- Sëtaatu Maam Ngóor tàww !...
- Déedéet. Sëtam laa wax.
- Biraan Fay de, yëguma fu mu amee 
doom, bay am sët. Loolu kañ la ?
- Monte li ma wax de, leer na ! 
Waa ji mer, xaaxtandiku sànni fu sore, jóg 
taxaw :
- Aa ! Man ngay gëdd ? Ãa ! Danga ma 
teg dof ! Naka laa dégg loolu, daldi 
tàmbalee dellu ginnaaw. 
Li ñuy wax ci gaalu dof moom, ñépp xam 
nañu ko. Foofu, am ku ne ndànk ci sama 
ginnaaw :
- Àndal ak teey, waa ju baax, sooy daw 
mu lay dàq te su la dabee dina la rendi 
rendi bu ñaaw. 
Ma geestu, yem ci benn góor gu màggat, 
mu sex naanoom. Mu ne ma :
- Am na lu ma jot a for ci seen waxtaan 
de, man mii.
Ci sama tiitaange, maa ngi xiixat, naan ko:
- Monte samay tànk de, góor gi, tànki 
jàmm doηη lañu. Mu muuñ, ma seetlu ni 
bët yi dugge. Mu ne ma :
- Bu dee Biraan Fay mi ma foog de, 
Tëngéej la faatoo.
- Maam Ngóor lañu ko daan woowe.
- Kon boog mooma. Waaye, léegi, luy say 
tànk ci dëgg-dëgg, waa ju baax ?
- Dama siyaaresi bàmmeelam, ñaanal ko. -
Guléet boog. Fii de, kenn fàttalikuwul fu 
mbokku Maam Ngóor ñëwe Mbériη-Saaj 
ne da koy siyaaresi.
Foofu, yëg naa ni ay kàddoom ñagase. 
Sama xel di werante :
« Góor gii, moom, dafa am naqar ci li 
kenn masul a siyaaresi Maam Ngóor walla 
dafa bëgg wax ne mbirum Maam Ngóor 
jarul boobu coono ? » Ma ni ko :
- Man mii de, bitim-réew laa newoon, te 
yàgg fa lool. Moo waral sunu gise yéexe 
nii. Maa nga woon Milaano, ca Itali. 
Foofu...
Góor gi dog ma :
- Dangay kàcc, Ngiraan Fay. Xamoo sax 
fu dëkk boobu féete. Maa la gën a xam sa 
bopp fuuf ! Mën naa la wax it fan nga 
xéye, ne Mbériη-Saaj maa ngoog. Ba ngay 
tàllal kokseer ba kayitu ñaari junni, ca 
gaaraasu Kolobaan, mu ubbil la otoom bu 
weex ba, nga toog ca ginnaaw, maa ngi fii 
Mbériη-Saaj di janook yow. Su ma 
neexoon ma këpp Toyotaa bi la fi indi, 
nga dee ci yoonu Mbériη-Saaj ! Loolu du 
dara ci man. Bi nga agsee, wëndéelu nga 
lu yàgg biir Mbériη-Saaj te dajewook 
kenn. Xamal ni booba, waa dëkk bépp a 
ngi lay seetaan. Waaw, tànk boo yëkkati, 
teg ko ci suufu Mbériη-Saaj gii, jaaxal na 
lool waa dëkk bi.
Gisoo kenn ci nun, waaye nun ñépp a ngi 
la teg bët. Foo romb, nu ngi naan :
- Gan gii de, ci xeetu Maam Ngóor la 
war a bokk... Xanaa kii dafa repp ?
Mbir maa ngoog, Ngiraan. Kon soo fi 
tuddatee Milaano, dinaa la def lu bon.
Ma dem bay tontu góor gi, mu të ma. 
Sama baat biy lox, ndax ni ma tiite. Ma ne 
tekk, di xool góor gi. Gisuma ci moom 
dara lu tax ma mën a xalaat ni du nitu 
neen. Ku tuuti la te ñuul, sol sabadoor bu 
dóomu-taal ak ay maraakis yu weex. 
Tengaade bi mu teg ci boppam it, du lu 
ma war a jaaxal. Kuy faral di dem ci dëkki 
kow yu daw yi, dinga fay gis beykat yi teg 
tengaade ci seen kow bopp, ngir mu aar 
leen ci naaj wi.
« Céy, man ! Ci lan laa duggati ? »
Góor gi gëddaat ma :
- Nee naa la dangay nar, Ngiraan. Doo ma 
tontu ? 
- Fi mu ne kay, balu àq moo ma dese.
- Aajoowu ko. Léegi nag, waxal lu la fi 
indi, ci dëgg-dëgg. Yëf yi du caaxaan.
Ma gën a tiit.
Yëf yi du caaxaan... Xawma lan, waaye 
loolu moom leer na ma. Mbir mu 
kéemaane sax ! Wund wa ma tiimoon 
Ñarelaa daldi dellusi ci sama xel. Ma 
déggaat ko muy jooy. Góor gaa ngi ma ni 
jàkk, di xëcc naanoom. Lu ma koy tontu ? 
Am nay kàddu yu benn Doomu-Aadama 
sañul a génnee ci gémmiñam.
« Ba àddinay tukki, duma wax góor gii ne 
jooyi wund yaa ma tax a xéy, sol samay 
dàll, jubal Mbériη-Saaj ngir xam maay 
kan ak asamaan san laa xàwweekoo tàbbi 
ci biir dunyaa ju rëb jii. Su ma ko waxee 
loolu, dina yaakaar ni dama koy foontoo 
te kon du baax ci man. » Ma ne ko :
- Waaw, góor gi, yow ci sa bopp, yaay 
kan? Mu xool ma ba seppali ma, sog ne:
- Ngiraan, fii wund du fi naane ñeex. Fii ci 
Mbériη-Saaj de, ku masul a gis Maam 
Ngóor it xam nga jëf ju bon ji mu fi def.
Foofu nag, li may ragal góor gi yépp, xaw 
naa ñéññ :
- Man de waa ju baax, sa tur rekk laa la 
laaj. Gisuma lu waral ngay xas samay 
way-jur.
Mu xoolaat ma ba yàgg, ne ma :
- Maam Ngóor laa wax, moo fi yéesoon.
- Aa ?
- Maa wax loolu. Fii ci Mbériη-Saaj, ñépp 
xam nañu mbonam. Liir yiy soog a juddu 
sax, su ñu déggee turu Maam Ngóor seen 
fit rëcc.
Keroog jooju laa waaru ci Yàlla ! Maa ngi 
naan ci sama xel :
« Li Maam Ngóor def waa Mbériη-Saaj 
de, war naa réy xanaa ! »
Xamatuma lu ma yëf yiy niru.
Ma ni ko :
- Timis soreetul, te ëllëg rekk laa fiy 
amaat oto bu ma delloo Ndakaaru. Fàww 
ma fanaan Mbériη-Saaj.
Góor gi mel ni ku ma déggul, daldi may 
laajaat :
- Nga ne lu deeti say tànk sax, Ngiraan ?
Ma takk sama fit, fas yéenee janook 
moom, wax ko nag dëgg. Mas naa 
waxtaan bés ak benn boroom xam-xam. 
Nu dem ba ci biir wax ji, mu ni ma :
- Doom, gor bu sësee dafa war a fàttaliku 
la mag ña daan wax. Laaj ma wax jooju 
jan la, doom, ma wax la ko.
- Laaj naa la ko.
- Wolof Njaay dafa ne : Ndënd mu ñu 
tëgge sémmiñ : neex benn yoon, naqadi 
benn yoon. Loolu lii la tekki, Badu : gor 
dëgg, su ñu ko naree toroxal, day nangoo 
jaay bakkanam, lu ko ciy fekk fekk ko ci.
- Dara indiwu ma fi lu dul bëgg a xam kan 
mooy Ngiraan Fay ak fan la xeetam 
soqeekoo.Ni ma tontoo xaw a jaaxal góor 
gi. Mu gaññ, gën maa xoolaat, ne ma :-
Ngiraan Fay man ?
- Xanaa Ngiraan Fay mii taxaw, janook 
yow. Fan yale ñu génn, toog naa sama kër 
ca Ñarelaa, benn wund ñëw tiim ma, jooy 
ay yoon i yoon. 
Booba ba léegi amuma jàmm. Fàww ma 
xam maay kan ak fan laa cosaanoo. Nit ku 
xamul loolu, yaak xobu garab wi ngelaw 
liy ëf, muy wëndéelu ci jaww ji yéen a 
yem. Góor gi ne ma jàkk, sama xel dellu 
ca wundu Ñarelaa wa. Mu wiccax boppam 
ba yàgg, joxoñ ma benn kàdd :
- Séen nga kàdd gale, de ?
- Kàdd gi mel ni lu tafu ci jant bi ?
- Waaw. Ñu ngay tàggatoo ñoom ñaar.
- Tàggatoo ? Ñan ay tàggatoo ?
- Kàdd geek jant bi.
- Firil ma wax jooju, góor gi.
- Taxu koo am solo. Seen waxtu tëree jot 
doηη.
- Nga baal ma de, góor gi, waaye...
Foofu, xol bi bonaat, mu ni ma :
- Sa yoon da cee nekkam ? Léegi, laggal. 
Soo demee ba tollook kàdd googu, jàddal 
sa càmmooñ. Soo doxaatee tuuti, dinga gis 
sëgi Mbériη-Saaj yi.
Dem naa ba naan ko :
- Waa Mbériη-Saaj ñoo mën gan ! Waaye 
mii xel ne ma xuloo xeju fi te it wax dëgg 
Yàlla man lañu jekku woon.
Aa !
Man mi yaakaaroon ne bés bu ma agsee 
Mbériη-Saaj, teeru bu mag laa fiy am, 
samay mbokk fàqee fu ne daw wutsi ma, 
ñépp di ma sargal, maak ñoom ñuy 
yuuxoo, di jooy ndax mbégte ak nammeel 
gu metti, foo tollu dégg ku naan :
- Ndeysaan, kii mooy Ngiraan Fay, sëtu 
Maam Ngóor mu baax ma. 
Ku nekk bëgg maa ganale, ñu may 
xëccoo, di ma berndeel... Ma mujjee toog 
Mbériη-Saaj ay weer ndax saa yu ma 
bëggee dellu Ñarelaa ñu ne ma mukk du ci 
dal, ku nekk di ma nettali jaloorey Maam 
Ngóor, naan ma :
- Ku amoon diine la, bi muy sàncsi 
Mbériη-Saaj gii de, ceddo yee fi ëppoon, 
ëpp fi doole, waaye...
- Ceddo yi kay ! Li Yàlla xam doy na ! Su 
ñu naanaan seeni këlli sëng ba seen yaram 
tàng, dañu daan fekk Maam Ngóor fi mu 
toog di jàngal gone yi, ñu koy wéq, di ko 
saaga, di saw ci kow bopp bi ! 
- Ana mu tey ? Dëgg rekk mooy dëgg ! 
Tey de, kenn dootul bàkkoo sama maam 
ceddo la woon ! 
- Du Sëriñ Mbay Jaxate woy na ko ?
Ña daa weranteek a boccantey gobar di 
xuloo Di naan ak ay màndi moo ñooñee 
ku xam ana ñu ? Moy Yàlla moo bon ku 
koy def ag mujjam du rafet Mbooleem ñi 
daa def lu bon kenn xamul ana ñu ?
Ñu doon i buur ak i baadooloo ngi bokk 
ne mes Ci suuf si, gaa ya réyoon ak gaa ya 
sew ana ñu ? 
- Maam Ngóor ! Kooku boroom xam-xam 
dëgg la woon !
- Naqadi woon na deret, gaa, waaye dara 
waralu ko woon lu dul njub gu ëpp. Waay, 
Badu, maa bëggoon a dégg kàddu yu 
neexe noonu ci Maam Ngóor !
Kàddu yooyu soppi kon nañu ma ba 
fàww, ma dellu Ñarelaa, nekk keneen. 
Ngiraan Fay, sëtu Maam Ngóor, boroom 
Mbériη-Saaj. Ku sànc dëkk de, deseelatoo 
kenn dara, te Maam Ngóor moo def lu réy 
loolu. Su deme woon noonu, sama xol du 
diis ba duma ko àttan.
Kon damay toog ci buntu kër gi, waa 
Ñarelaa di ma romb di ma nuyu, yaakaar 
ne maay Ngiraan Fay ma ñu xamoon. Ma 
xam li ma xam rekk, ne patt.
*
* *
Dinaa la fi waccal tamit Téereb Wis.
Ci laay xej-xejal kàddu yi ma xamul fu ma 
leen di def. Loolu du dara lu dul pexeb 
nettalikat. Dina tax sunu jokkoo maak 
yow gën a yomb. Cere dees koy laalo, 
du ? Ëllëg-ak-sibir, dinga uuf say doom, 
ngeen di seetaan nataal yi nekk ci Téereb 
Wis. Nga naan leen :
- Nataal yii, seen Maam Ngiraan Fay a 
leen jëloon. Booba, kenn ci yéen 
juddoogul. Ñarelaa ngi nii, mooy nataal 
bu mag bii. Fii laa juddoo, man seen baay 
Badu Taal. Gis ngeen ni gox bi meloon bu 
jëkk ?
Mbaa :
- Boroom lonet yii janook mbooloo miy 
wax, mooy Séex Anta Jóob. Xool-leen ko 
bu baax. Dafa mitiηsi woon Ñarelaa. 
Boroom xam-xam dëgg a ngi nii ! 
Ci Téereb Wis, seen Maam Ngiraan bind 
na ci moom ay kàddu yu am solo te daw 
yaram. Nee na nit ku lewetoon la te 
woyof. Masul a def dara muy dara waaye 
kenn feesul woon ay bëtam. Loolooy 
Téereb Wis, Badu. Sànnil naa la ci it ay 
kàddu ci Ñarelaa. Nun ñi fi dëkk ay 
baadoolo lanu. Danoo sonn ba nirootunu 
nit. Nu ngi dankalikoo ci ay ruq yu xat te 
lëndëm, dëkke tés-tési. Ñarelaa wutewul 
ak toolu xare. Ku nekk ci nun a ngi jéem a 
doxe sa moroom ginnaaw. 
Soo ko jekkoo gal-gal ko mu daanu mbaa 
sax lee-lee nga jam ko paaka, butit yiy 
watatu. Ak lu ma mën a wax, man mii ci 
baadooloy Ñarelaa yi laa bokk. Du nag lu 
ma gënal. Ku ma romb ci sama buntu kër 
gii, mën nga ma ne :
- Ngiraan Fay, doo nitu dara, ndax yaa ngi 
nii toog Ñarelaa, kaña yeek xaj yu médd 
yi wër la, newwi, nëb, xasaw xunn, weñ 
yiy biiw di muucu seen dëtt, di naan seen 
deret. Moo ma taxoon a dawe bés Ñarelaa, 
fàq wuti Mbériη-Saaj ca Siin ngir raasaatu 
fa ci wàllu ngor ak ndam lu ma nawe 
sama bopp. Su ko defee, képp ku ma jéem 
a suufeel, ma xamal la maay kan :
- Dëgg la amuma alal, man Ngiraan Fay. 
Waaye kenn du ma yab ! Maam Ngóor 
mi jur sama baay, moo sànc Mbériη-Saaj, 
ca Siin, ji fa mbaax, wone fa fit ak jom ju 
mat sëkk. Dama ne, Badu, ndegam dara 
desul lu dul xaar ndogalu Yàlla, su doon 
sama sago ma am fu ma langaamu, nawe 
ko sama bopp. Li may janeer di ay caru 
garab, ma ciy njoowaanu, 
péex mu neex di ma upp. Saa yu ma 
gëmmee, fàtte Ñarelaa, daldi gis Maam 
Ngóor mu sol mbubb mu weex tàll, di dox 
moom kenn ci joor gi. Rabu àll yépp di 
jébbalu ci moom, guy gu mu romb nga 
yéene ko sa keppaar, gunge ko ba mu àgg 
fa mu jëm . Maam Ngóor moom di wéy 
rekk, di tudd turu Yàlla, du geestu, du 
siggi benn yoon xool li ko wër.Jàppal lii, 
Badu : nit, su xamulee fan la fekk baax 
dëgg, dundam neen na. Li may xalaat 
loolu yépp, góor gaa ngi taxaw, 
jàkkaarlook man, ne ma jàkk. Ma ne ci 
sama xel : « Monte góor gi kaful, dafa ma 
nar a seetaan ma fanaan ci biti, muy làyyi 
ci sama kow ba bët set. » Ma ne ko :
- Waaw, fii fépp amul sax néeg bu ñu ma 
fi mën a abal ba ëllëg ?
- Déedéet.
- Ba léegi nag, nu may def ?
- Ngiraan, teg nga say tànk ci dëkk bi te 
dara fekku la ci. Tee ngaa dellu Ñarelaa ! 
Lu mu guddi-guddi, moo gën ci yow. √
Xawma fan, waaye Mbériη-Saaj gii 
moom, soo fi fanaanee du la jig.
- Ba noonu daal, góor gi ?
- Yaa ngoog, yoonu sëg yaa ngoog. Soo 
siyaaree ba noppi, jaare fa ñibbi.
- Aa ?
- Man de noppi naa ci wax ji, Ngiraan.
Xam nga, Badu, nit su goree te jaambure, 
du gaaw a torox. Bu demee ba sës, Yàlla 
dafa koy dooleel. Ma yëg ci sama yaram 
ne man, Ngiraan Fay, doomu Dibókóor 
Fay ak Xemes Seen, ak lu ma ci mën a 
fekk, warumaa may waa Mbériη-Saaj lu 
ñu may reetaane. Ba ma wonee góor gi 
ginnaaw, jëm sëg ya, maa ngi yëg ni ma 
bëtam yiy toppe, di ma jamat ci doq ni ay 
puso yu ñu tàngal ba ñu sãs.
*
* *
Bët, ci jëmmu Doomu-Aadama lay sax.
Waaye xelu nit itam dinay faral di am i 
bët.
Soo bëggee xam naka la armeeli Mbériη-
Saaj yi mel, gëmmal. Béréb, su nit xamul 
fu mu féete, te mu wóor ko ne dina dund 
ba dee te du fa xand, bëti xelam a ko fay 
yóbbu. Gëmm ngaam, Badu Taal ?
Yaa ngi séen ay kàdd yu dóomu-taal, yegg 
ca kow te wow koηη. Ñu ngi tiim ay jali 
suuf yu ndaw. Maa ngi wër ak a wëraat ci 
sëgi Mbériη-Saaj yi, bàmmeel bu ne ma 
taxaw ca, yaakaar ne fa la Maam Ngóor 
tëdd. Sëg yaa ngi ne selaw, xanaa leeg￾leeg rekk ma dégg picc yiy woy, di dem 
ak a dikk ci seeni tàgg.
Noonu laa ko jàppee lu mat ñetti waxtu. 
Ba ma fa jógee, fas yéenee tegu ci yoon 
wi - waaye wax dëgg Yàlla xawma sax 
yoon wan laa war a tegu - fekk na jant bi 
so bu yàgg. Naka laa won sëg yi ginnaaw, 
daldi séen këri Mbériη-Saaj yi ñuy tàkk, 
mu mel ni sama digganteek dëkk bi dafa 
gënatee xëcc. Béréb baa ngi lëndëm 
këruus, wéet ba nga ne lii lu mu doon. Fu 
ma walbatiku, lëndëm gi téj samay bët, 
fatt sama bakkan. Waaye demuma sax bay 
tiit.Dina ñuy wax ne :
- Ku la yéene xiif, saa yoo ko rombee 
géexal.Noonu doηη la mbir mi deme. 
Keroog laa xaare waa Mbériη-Saaj ! Nit 
dina tollu fu mu dootul xàmmee boppam. 
Moo tax boolewuma ci wax. Dama 
làmbaatu ba daj benn xeer wu réy, ma 
wéeru ca. Ni ma tooge, mii xel ne ma góor 
kat, su bañee ñu bett ko, day fagaru. Ma 
daldi jóg, for ay doj, jóor leen ci sama 
kanam ba noppi gànnaayoo benn yatu kel 
wu dëgër.
 « Tey jii de, waxuma bukki mbaa till 
waaye gaynde sax su ma songee dinaa ko 
defanteek moom ba ba mu may rey, ηànk 
sama néew yóbbul njabootam ».
Fi ma toog, jàkkaarlook dëkk bi, maa ngi 
gis ni ko lëndëm giy muure ndànk-ndànk. 
Làmp bu fay beneen tegu ci. Mu jàppe ko 
noonu ba Mbériη-Saaj réer ma. Bi ñu 
demee ba benn këru Mbériη-Saaj tàkkatul
ma dégg ay tànk yuy yoot ci ñax mi. Fi 
ma deme ba naan :
- Kooku ? Am ku ne :
- Man a. Bul tiit.
- Yow a kan ?
- Doo ma ne kañ xàmmee woo sama baat, 
Ngiraan... Dafa tudd sama tur rekk, sama 
xel ni yarr ci góor ga ma teeru woon ci 
bëccëg. Toogagul sax daldi ma ne :
- Naka mu, Ngiraan ? Li doyoon waar, 
Badu, lii la : baatu góor gi du woon baatu 
kuy wut ay, dara luy nirook ñàkk teggin 
raxul woon ciy kàddoom. Mu mel ni daal 
ku teeru gan sa kër, jox ko mu reer ba 
suur, nga di ko àttaayaal, ngeen di 
waxtaan ni ay xarit yu gëj a gise, ku ci 
nekk nammoon lool sa moroom. Walla 
boog dafa ma doon kókkali ?
Ma ne ko :
- Xanaa du yaa ma dàq sànq Mbériη-Saaj 
ni xaj ?
- Baal noonu yow it, Ngiraan. Loolu amul 
solo. Ma gën a mer nag, déjuwaat bu 
baax, ni ko :
- Góor gi, noo tudd ?
- Tee ngaa bañ a mer, doom ? Man 
maay...
(Foofu, wax na ma turam. Su ma ko 
fàttalikoo feek ëllëg, dinaa la ko yokkal ci 
Téereb Lëndëmtu bii may bind).
- Léegi xam naa sa tur waaye am na lu 
des.
- Loolu lu mu, Ngiraan ?
- Doo fi jóge tey te waxoo ma wure wi 
nga may wureloo nu mu tudd ! 
- Mbaa du sa xel dafa la jay ba nga may 
sóoru ? Bumu ñaar ! Foofu, Badu, gis naa 
ni góor gi caaxaanatul. Li muy wax yépp, 
loxo ndeyjoor baa ngi doxantu ci wetu 
geño gi. Mu wóor ma ni gànnaay la fa 
ñóox. Ma xam ne yoonu jàmm sorewul, 
ma ne ko :
- Man kay sañuma laa sóoru, góor gi, nde 
tuutee tee nga mat ba baay. Su dee dama 
la tooñ, baal ma àq.
- Moo gën ci yow. Léegi nag, wuyu ma : 
naka mu, Ngiraan ? 
- Wër naa sëg yi lu mat ñetti waxtu, 
gisuma fenn bàmmeelu Maam Ngóor. 
Ñëw bi ma ñëw Mbériη-Saaj de, amaluma 
benn njariñ. Ëllëg ma ñibbi Ñarelaa.
- Bul waxe noonu, Ngiraan. Dinga am loo 
jële Mbériη-Saaj, ndax sa yóbbal laa la 
yótsi. Mbériη-Saaj a ma yebal ci yow.
Wax jooju jaaxal ma lool.
Ma ne bëret, ni ko :
- Yóbbalu waa Mbériη-Saaj ?
- Waaw.
Mu muuñ, mel ni ku may kekkantoo. 
Sama xol jógMa ne ci sama xel :
« Su yaboo góor gii gor ma jaasi, daggat 
sama yaram sànni, till yeek baaxoñ yi di 
ma jiiroo, waaye duma ko seetaan mu may 
fowe nii ba bët-set ». 
- Daw naa ay lu ma mën, góor gi, waaye 
nag yabeel gaa ngi bëgg ëpp.
Góor gi muuñaat, ne ma :
- Yaa yey jaaxle, Ngiraan. Yóbbal bi ma 
lay wax de, ay kàddu doηη la.
- Ay kàddu ?
- Waaw. Du siddéem, du gerte-kemb, du 
kóoni, du new, du leneen. Du lu diis looy 
yéenu ci naaj wi, di ko dugal ci oto, jëm 
ak moom Ñarelaa.
- Dëgg la. Waaye am na lees waxul de, 
góor gi.
- Ma ni : ay kàddu laa la yótsi. Du looy 
yenu.
- Ba tey waxoo wax ji de.
- Waaw. Du kàdduy neen, ndax mën nañu 
laa diisal sa giirug dund.
Ma neeti ci sama xel :
« Waa Mbériη-Saaj yii de, kenn gënu leen 
a doy waar ».
Ba may reetaan man ci sama bopp, 
teyuma ko. Badu, li ngay jàngsi bu ci 
kanamee, mooy la ma góor ga wax guddi 
googu. Yokkuma ci dara, wàññiwuma ci 
dara. Guddig àjjuma la woon.
Tàbbal na ci samay nopp ay baat yu 
lëndëm te kéemaane. Ni ma leen jote laa 
la leen di jottalee.
Déglul ma boog góor gi ma fàtte turam, 
fàtte santam...
« Nit ku nekk, Ngiraan, am na nooy gise 
sa bopp.
Waaye sa melokaanu kanam dëgg, noo 
def ñeneen ñee la koy gën a xam. Ñaata 
yoon ngay seetu ci ayu-bés bu nekk ? 
Néew na lool. Saa yoo janook sa seetu, nit 
ki ngay gis ci biir, maanaam yow ci sa 
bopp, kersa mën naa tee nga xool ko lu 
yàgg. Ku xelam neexul rekk moo àttan a 
taxaw ay waxtu di seetoo ka seetuwaat. 
Waaye su fa dof boobu fanaanee it, du ko 
amal njariñ. Ma ni : sunuy dëkkandoo ñuy 
gën a xam naka lanu bindoo.
Lu waral loolu, Ngiraan ? Foo fekk 
Doomu-Aadama, ñett yii ma lay limsil 
ñooy yatt kanam gi : mer mbaa tiis mbaa 
mbégte. Ñett yooyu, bu ci nekk dafa nuy 
faral di doxe ginnaaw. Te it, bu ci nekk ba 
muy ñëw ak ba muy dem benn lay doon. 
Mënoo saa yoo reetaanee mbaa nga mer, 
daldi këf sa seetu ngir gis ci naka la sa 
kanam soppikoo. Xel nanguwul loolu.
Benn seetu rekk a wóor. Laaj ma ban la, 
Ngiraan Fay, ma wax la ko.
- Laaj naa la ko, góor gi.
Seetu boobu mooy bëti nit ñi ngay dajeel 
ci mbedd mi.
Nun ñépp, ci suba ba ci ngoon, nu ngi 
dem ak a dikk ci biir bëti ñi nuy digaaleel. 
Koo ci ne jàkk, ak lu ngeen wute wute 
dina la wan yoon wi lay yóbbu ba ci sa 
bopp, nga gën a xam yaay kan.
Yaay man. Maay yow. Te Ngiraan, li 
wokk nit ki, mooy xosi askan wi.
Bés a ngi ci bés yi, buy indil Doomi￾Aadama yi njàqare. Askan wi day yeewu 
bés, dootul xàmmee boppam.
Ne :
- Li woon, wonni na. Yoon wa maam 
xàlloon démb, seey na ci biir géeju fen ak 
tappale. Kan moo fi jaar ba soppinu nii ?
Su askan wi joowee ba ci diggu dex gi, bu 
sëppoo, seetu, keneen lay gis.
Askan wi ne :
- Kii ma janool de, du man.Wax jooju di 
dëgg gu wér péηη. Ay doxandéem jot 
nañu fee jaar, walbati xel yépp.
Am ci askan wi ay jàmbaar yu fippu, ne :
- Lu tax nu nangoo wànteer sunu ruu ? Li 
nu ko wecceel jar na ko, mbaa ? Fippukat 
yooyu nag, askan wi dafa leen di jàppe ni 
ay dof, lu nekk mu leen koy yakk:
- Bu leen nu sonal, waay ! Deret sax su 
tilimee dees koy fete !
Fippukat yi waaru, taf seen gémmiñ :
- Aa ! Wax jooju ëppul, ngeen yaakaar ?
- Lan la maam doon sàggan ba ay 
doxandéem ñëw di ko daan, di ko toroxal?
Déglu ma, Ngiraan : bu lu ñaaw looluy 
am, day fekk xobu garab gi wow koηη.
Ay fan ci ginnaaw rekk, ngelaw li upp na 
ko lu yàgg a yàgg. Muy njoowaanu, di 
raay asamaan si, di noyyi, féex ba, 
tubaarfakàlla. Lee-lee taw bi dal ndànk ci 
kowam, raxas ko ba mu set wecc, dënnu 
yiy yàkkali dënnam, melax yi di ko may 
seen leeraay ci xol bu sedd guy. Ay tóor￾tóor wër ko ne ràyy, xeeñ bann, di 
samandaay junniy-junni lëppa-lëpp yu ci 
benn niroowul ak moroom ma, taaru ba 
nga ne li lu mu doon. Ramatu yaa ngi koy 
ñoromtaan. Muy reetaan, naan leen :
- Aa, yéen a mën a tooñ, sama gaa yu baax 
yi ! Man daal ngeen def seen doomu￾bàjjan ! 
Àddinay dox ba garab gii wow, xob wa 
màggat, rasu. Bën-bën feeñ, siddit yi 
rocciku, yaram wi ràgg, ñu as li des ci 
meen mi, tuur. Bés bu ne benn bëñam rot. 
Xobu garab gi dootul saf kenn ba bés ba 
muy daanu, di xalangu ci suuf si, tànk bu 
fa jëkk a jaar dëggaate ko, mu daldi 
soppiku pënd ci saa si. Nun waa Mbériη-
Saaj de, li nu mas a xam mooy teral gan, 
yaatal ko. Moo tax jamono ja nga xam ne 
lu waay am fit ak doolee la ko may te ku 
jekku sa moroom bojj ko paaka, képp ku 
mosaan a daw, ñëw làqusi Mbériη-Saaj, 
raw nga.Yow nag, Ngiraan, wund wa nga 
gis Ñarelaa mu tiim la, ne la jàkk, Mbériη-
Saaj gii la jóge. Noo ko yebal Ñarelaa. 
Xamal loolu bés niki tey. 
Léegi, déglul bu baax li ma lay waxsi ci 
mbirum Maam Ngóor. Su fi Maam Ngóor 
cosaanoo woon sax, ñu ni waaw. Waaye 
dëkk bu ñu naan Njooreen la fekkoon 
baax. Ba mu demee ba bëgg a jommal 
waa Njooreen, waxi dof yu nekk mu koy 
génne ci gémmiñam gi, ñooña dañu ko ne 
mu abal leen. 
Njooreen sax mujje nañoo toqi ba topp ci 
tànkiy Maam Ngóor. La taxoon ñu dàq ko 
nag, sunu yoon newu ci. 
Nun Mbériη-Saaj, fa nu newoon démb ak 
bërki-démb lanu nekk ba tey. Xobu garab 
way wow, ab doxandéem dëggaate ko, mu 
dee, pënde, xobu garab woowu du sunu 
bos. Fii, Mbériη-Saaj, su xobu garab 
xàwweekoo ci kow, daanu ci suuf, joor 
gee koy ëmb, di ko aar, di ko tette, ba 
nawet fekkaat ko fi, may ko ndox mu 
naan, mu yeewu, fuddu, gënatee dëgër. 
Taw bee koy nàmpal ba mu mandi, daldi 
doonaat garab gu bees, sëq ba 
tubaarfakàlla, keppaar geek doom yi ni 
gàññ, mu daldi ne bérét, taxaw ne 
asamaan si maa ngoog ! Maam Ngóor a 
daloon xel ! Jóge fu kenn xamul, nu yaatal 
la, may la jabar, loo joxoñ nu dagg ne la 
fabal yaay boroom, amoo looy def lu dul 
sunu mbaax nax la, nga beew, ne ñii ay 
ngaaka lañu, dinaa naan seen yóor ! 
Maam Ngóor dem na ba ne :
- Bàyyileen su ma waxee ngeen naan lii 
sunu aada la. Su ko fi maam bàyyee nag ? 
Xanaa moom daawul juum ?
Nu tontu ko tontu bu leer :
- Maam kay masul a juum ! Lépp lu mu 
nu mas a wax, gis nanu ko. Dunu ko 
wecceek keneen de, ak ku mu mën a doon 
nag. Maam Ngóor mer, ne nun dunuy nit, 
ay ràbi àll lanu. Déggal ma loolu rekk !
Keroog jooju, wax na lu ëpp. Ba sunu 
jonn-Yàlla-tey, kàddu Maam Ngóor yaa 
ngi riir ci péncum Mbériη-Saaj gii.
Dafa ni :
- Tey jii ci guddi, dinaa leen won lu leen 
yéem. Ku mu doyul firnde ci li may wax, 
dara dootu la doy ! Da doon coow rekk ! 
Wonu nu dara ba dara booloo jeex ! Am 
na daal ay waxi dof yu mu wax ci ni 
àddina si bindoo. Sama baay, man mii di 
wax ak yow, moo ca ni tonet, ni ko :
- Maam Ngóor ! Waay Maam Ngóor, tee 
ngaa yem fi nu la yemloo. Li biddéew yiy 
sakkan sakkan yépp, xam nanu ñaata lañu 
te mën nanu la wax it bu ci nekk fan lay 
xéye ci njël ak fan lay fanaani su jant bi 
sowee. 
Waay Maam Ngóor, tee ngaa yem fi nu la 
yemloo ! Bi Maam Ngóor déggee loolu, 
dafa mel ni ku fit wi rëcc, mu daldi taf 
gémmiñ gi, yuuxu :
- Yéen waa Mbériη-Saaj, luy seen yoon ci 
biddéew yi ci kow asamaan si ba ngeen 
leen di waññi ? Du lii lañuy waxati ? Xaw 
ma kuy seen Maam, waaye sànk na 
leen.Waa Mbériη-Saaj ne ko :
- Maam Ngóor ! Li nga wax réy na di ! 
Sunu Maam nag moo la dese ? Mu ne jàkk 
waa Mbériη-Saaj, ni leen :
- Bàyyileen kooku ! Su ngeen ko bawul, 
dina leen sànk tey, sànk leen ëllëg ! Li mu 
leen wax yépp, dara du ci dëgg ! Fi seen 
Maam ne fa la weer wi dëkk, dëkku fa. 
Xamul itam fu jant bi féete.
Nu laaj Maam Ngóor :
- Ci nan ?
- Seen Maam xamul tus laa wax !
- Wax nu boog, yow mi xam ! Nun ñépp 
nu wër ko di ko déglu, di xoolante. 
Maam Ngóor di ratatati, lee-lee mu làkk 
nu làkk wu nu masul a dégg, gémmiñ giy 
fuur, muy say, bët yi weex tàll. Magi 
Mbériη-Saaj yi gise, ne :
- Kii kat yaram wi neexul, ku ko mere 
tooñ ko. Nan ko jéem a faj rekk, moo nu 
war.Maam Ngóor ne du ci dal. Nu ni ko :
- Amaana yoon wi nga nuy won sax, bëgg 
nu fekk la ci, mooy yoon wu baaxwi. 
Waaye dafa fekk rekk ne nun xamunu 
loolu. Rax-ci-dolli, yëf yi jarul weranteek 
ηaayoo, ndax askan wu ne xam na li gën 
ci moom. Xanaa kay bu dee danga fi nar a 
sanc, nanu fexe ba ku nekk sax ci li mu 
gëm, kenn bañ a tooñ sa moroom. Maam 
Ngóor ne :
- Baax na, kon boog dinaa dem ba ci 
peggu dëkk bi, ma sanc fa Ay ati at mu 
jàpp njaamburam. Nu yaakaar ne xelam a 
ko yedd. Ndekete mu nga doon yoot, di 
fexe nu mu nu jekkoo. Bés nu gis ko mu 
maasale suuf si ci kanamam, baaraam biy 
yéeg di wàcc, muy rëdd ak a rëddaat. 
Ndekete li nu nekk ci sunuy soxla àddina 
yépp, Maam Ngóor a nga doon naan 
yóori goney Mbériη-Saaj. Ba mu demee 
ba wóolu dooleem, mu jàkkarlook nun, ne 
nu :
- Yéen waa Mbériη-Saaj, mu neex leen, 
mu naqadi leen, dingeen dox ci sama 
waaw ! Ngiraan Fay, sa Maam Biraan Fay 
moo nu féewale, tas kër yu mag yi, ba faf 
toog ci jal bi. Nguuru Maam Ngóor a 
metti woon ! Ay nitam di dóor di dog, ñu 
dem ba mu mel ni góor desatul Mbériη-
Saaj. Ci lañu jigéeni dëkk bi xaaree, ni :
- Ndegam Maam Ngóor rekk moo fiy 
góor, dinanu ko fental woy. Woy woowu 
nag, law na ba tey jii. Jigéeni Mbériη-Saaj 
yi dañu doon mel ni ñuy tagg Maam 
Ngóor, di ko kañ, fekk ñu ngi koy ηàññ ci 
suuf. Maam Ngóor a nu sonaloon ! Ay ati￾at, kenn sañul a sëqat. Daawul rendiy 
noonam yem ca. Da daan dajale waa 
Mbériη-Saaj ci pénc mi, jaaxaan ci 
njoowaanam, jeeg ji di ko upp, di bës tànk 
yi.
Mu jékki-jékki ne :
- Waaw, ana diw sax ?
Kooku di lox xaat, xam ne bésam ñëw 
na.Maam Ngóor joxoñ ko baaraam, dellu 
ne :
- Diw mii de, dafa maa bëgg a të. Am na 
yu ma dégg ne moo ko wax ci ni Doomu￾Adama bindoo ak li waral ndoxu géej gi 
saf xorom.
Ngóor siy yikkat ni gone, di saw tubéyam, 
mbooloo miy xàqataay, di ko ñaawal, di 
ko tëfli, di ko saaga. Mu giñ :
- Buur, sama noon yee may sosal rekk, 
waaye xam nga ne moos sañumaa weddi li 
nga wax ci cafko ndoxum géej gi ! Dañu 
maa bëgg a sànk rekk !
Maam Ngóor reetaan :
- Yow sax, dégguma ni am na yooy 
jëfandikoo ?
Waa ji sëgg, ne patt. Maam Ngóor ne :
- Léegi nag, laaj naa leen nu ngeen gise 
mbir mi, yéen waa Mbériη-Saaj. 
Su doon sama sago, ma jéggal ngóor sii, 
waaye yéen a war a dogal ndax yéen laa fi 
toogal. Ñépp yuuxoondoo :
- Kii kay Buur, li mu def dafa jéggi dayo, 
rendi koo la war !
- Naankatu sàngara bu bon bi !
- Na dee !
- Na dee !
Su ko defee, ay sàmbaa-bóoy jóge fale, 
dóor waa ji ba mu sedd ci seeni loxo, ñu 
jagat-jagatee, yót rabu àll yi ñu def seen 
mënin. Waaye lu dul dëgg du yàgg, 
Ngiraan. Ay gor fippu, daldi song Maam 
Ngóor ak i nitam. Xare bi metti lool. Nu 
mujje jekku Maam Ngóor, mu gàdduy 
kaakeem, mook i gawaram ku nekk war 
fas wu weex, ñu wër dëkk bi juróom-ñaari 
yoon, di làkk seen làkk woowu, seen fas 
yiy ηexal ba foo tollu di leen dégg. Ba 
dara desul lu dul génn Mbériη-Saaj, 
Maam Ngóor daldi nuy móolu. Waaye 
nun Mbériη-Saaj, defante lanu mën ba mu 
jeex ! Kenn du nu jam naani ! 
Maam Ngóor dafa nu móolu, nu móolu 
ko. Nun, sunu maam bu daan xareji, segg 
la daan war ! Waaw, bu sànneekuwaan ci 
jaww ji, ngelawam kese daan na rotal ay 
junniy-junni biddéew, jën yi ci biir géej 
tiit, daw wuti fu ñu làqu. Kon kay nga 
xam ne du ηexalub naaru-góor doηη mooy 
yóbbu sunu fit, nun waa Mbériη-Saaj ! Bi 
nu Maam Ngóor naree jaaxal, ba nu jógal 
ko, saf na sàpp ci moom. 
Dellusi na benn guddig àjjuma ne day taal 
dëkk bi. Waaye nu ngi ko doon xaar. 
Mbériη-Saaj ñàkkul faayda ba ñu koy bett 
ñaari yoon ! Ay gawar yu bare la Maam 
Ngóor àndaloon, waaye ñett a ca mucc, 
moom ak yeneen ñaari nitam. Ma ni : ñu 
ëpp Maam Ngóor kàttan, ëpp ko 
màqaama, dal nañu ci sunu kow, waat 
ñoom it ne fàww nu teqale nook Maam. 
Bu teyee ñu jóge penku, bu ëllëgee ñu 
bawoo sowu jant.
Kenn ci ñoom nag bokku ceek sa 
moroom làkk, te Mbériη-Saaj mënu cee 
wax ak kenn ba mu tontu la.
Dofunu de, Ngiraan, nu ngi teg sunuy bët 
ci li xew, nu ngi gis ni àddina siy doxe, 
waaye taxul nu saalit bay pasar-pasaree li 
nu Maam dénk. Waxuma feneen de, 
Mbériη-Saaj laay wax ! Yow nag, xeer wii 
ngaa wéeru di ma déglu, làyyi biy dugg ci 
sa biiri yax, lu mu metti metti, mooy sa 
jàmmu yaram, nde soo juumoon ba 
jéggiwaat buntu Mbériη-Saaj, leneen 
lañuy wax.
Ngiraan Fay, ni nu la dàqe tey Mbériη-
Saaj, noonu lanu fi dàqe Maam Ngóor, 
boobaak léegi mat na xarnook genn-wàll. 
Sa dégg-dégg a des rekk, nde ba ma la nee 
sànq kenn masu fee siyaaresi Maam 
Ngóor nga waroon a xam ne bàmmeelam 
newu fi.
Fanaanal jàmm, Ngiraan. Tey dinga mucc 
ndax noo la soxla, fiir la, nga wuysinu.
Waaye muy yow di keneen, ginnaaw-si￾tey, mbokku Maam Ngóor bu juum ba teg 
tànkam Mbériη-Saaj, dinanu ko def lu 
ñaaw ».
TÉEREB DÓOM
II
Léegi yaa ci des, Badu. Xamal ne Mbériη-
Saaj du sa jëmu. Gis naa it ni Téereb 
Lëndëmtu ubee sa bopp. Bi nga ko jàngee 
ba noppi, téye nga ko lu yàgg, sog ma ni :
- Ngiraan, juum nga, de.
Ma yëngu ndànk fi ma tëdd ci sama biir 
bàmmeel, daldi la ni :
- Ci naka, Badu ?
Nga xàmmee sama baat, fu ne nga geestu 
fa, gisoo ma. Ma ne la :
- Maa ngi nii toog ci sa wet, Badu. Mënoo 
maa gis waaye duma la sore mukk. Ci nga 
ma door a tontu :
- Soo jàppee ne tukki bi nga tukki Mbériη-
Saaj amul njariñ, juum nga.
- Lu tax nga wax loolu, Badu ?
- Guddi ga nga fanaan Mbériη-Saaj, am na 
solo lool.
- Ba léegi wax ji leerul ci sama bopp !
- Ngiraan, bàyyil dof-doflu !
Tëdd laaxira bumu tax nga mel ni ku 
xamul li géej giy riir. Lépp loo xam ci 
yow ak ci say way-jur, guddi googu nga 
ko jàng. Say kàddu jaaxal ma lool. Ma 
xalaat ci ba yàgg, ma laaj la lu wax jooju 
tekki. Nga ne ma :
- Du nee nga Maam Ngóor, dëkk na 
Mbériη-Saaj ay ati-at ?
- Looloo am, Badu.
- Tëngéej ga ñu ko denc, soo fa demee 
doo fa jële dara, ndax say mbokk dinañu 
la nëbb yu bare ci Maam Ngóor. Yaa fi 
gën a bëgg a wax ay waxi seetu, Ngiraan. 
Xéye nga Ñarelaa, sol say dàll, tegu ci 
yoonu Mbériη-Saaj. Ñaari fan yooyu, jot 
ngaa niitu ci seetu yu bare. 
Nangu naa ne yey nga ma, Badu Taal ! Sa 
wax jooju du deñ te am naa ci mbégte.
Waaye nag, bul yaakaar ne coono wàcc na 
la. Lànkoon nga ne doo tàggu néewu Asan 
Taal. Waaye xanaa dinga siyaareji Maam 
Ngóor Tëngéej ? Dem fa, ñaanal ko suuf 
siñ ko sànge sedd ci kowam.
Su ñu waxantee dëgg, Badu, waa Mbériη-
saaj lii lañu ma jàngal : ku bëgg xam sa 
bopp, fàww nga takk sa fit. Lu ruq 
lëndëm-lëndëm, bu ca ragal a dugg. Soo 
ko defee, dinga làngi bés ak ki jur maamu 
Maam Ngóor.
- Aa, Ngiraan, yen bi nga ma yen gën a 
diis !
- Déggoo wax ji, Badu ! Yen bi taxu koo 
diis. Maam Ngóor mi nu jur nun ñépp, 
amaana ki ko jur juddoogul. Ñàkkul sax 
ne yow mii, Badu, bés dina ñëw nga juri 
Maam Ngóor, ni sa ndey Biige Sàmb 
sukkee bés jur la.
*
* *
May ma tuuti ma dellu ay fan ci ginnaaw, 
alxames ja ñu jote ci néewu Asan Taal, 
war koo defar, denci ko armeel ya. Dëgg 
la, yoon wi ma lay awloo xaw naa dëng. 
Jàppe ko noonu. Nangul ne yëf yi du kaf. 
Du caagin dangay reer ba suur këll, di 
daagu nu mu la neexe ba àgg fa nga jëm.
Jàppe ma ni ab fecckat, man Ngiraan mii 
ubbiwaat sànq Téereb Dóom, sëgg ciy 
bind. Maa ngi wëndéelu ci biir géew bi, 
am ñu may tëggal sabar te duma leen gis. 
Bu gaa ñi rëkkee, ma tëb ba àgg ca kow 
asamaan, ñu wàcce ma ndànk, rëkkaat ba 
yàgg ne tekk. Samay kàddoo leen di awu. 
Su ma nee tekk ñu jëlaat, daldi rëkk, 
xaacu. Bii yoon, saañal say nopp te ubbi 
say bët, Badu. Toppal bu baax yoon wi la 
sama baaraam di joxoñ. Léegi tisbaar jot. 
Yaa ngi yëg ni naaj wi tàngeem, Badu ?
Wuy, man ! Sama tànk yaa ngi lakk sax!
Jàkkay Ñarelaa ji janook bayaalu Xujja￾Bajaan. Waa gox baa ngi dem ak a dikk, 
ñii di raηale ay siis, ñii di samp ay 
tànt.Sama xel yépp a ngi ci Mbisin ak 
Mbisaan. Fu ñu aw, samay bët topp leen. 
Lee-lee ma di leen tegtal, yéen gone yi, li 
ngeen war a def mbaa may jubbanti seen 
liggéey.
Ngóone Cuun jóge fale ak sooxam bu 
metti, te naan :
- Mbisaan yow, ana nga ? Kaay fii ! Ana 
Mbisin ?
Am ku ko tontu :
Ana ñu sax, sunu ñaari doomi tubaab yi ? 
Ñoom de, ñu ngi fi woon sànq ba tey !
Ngóone Cuun daldi yuuxuwaat :
- Mbisaan ! Mbisin !
Mbisaan génne fu kenn xamul, agsi, ñëw 
ba ci kanamu Ngóone Cuun, téen, ne ko 
jàkk ba yàgg mu këdd suuf seek tànku 
càmmooñam, am lu mu ko yuuxu ci 
nasaraan. Doomi Yaasin Njaay yee 
xamadi ! Waaye Ngóone Cuun lañu fiy 
fekk ! Ngóone Cuun mi nga xam ne moos 
kaay xeex moo ko gënal kaay ndékki ! 
Dafa xulli Mbisaan, ni ko :
- Noq naa la, de ! Gat sa ! Damay sa 
moroom ba nga naan ma keskiyaa ? Reew 
ba dee ! Ñëwal fii laa wax ! Ana Mbisin ? 
Mbisin ! Mbisin ! Mbisaan a ngi koy 
xool, mel ni ku jaaxle. Ba ni tuuti, mu am 
lu mu waxati.
Ngóone Cuun woo benn gone, laaj ko :
- Mu ne lan ? Gone gi ree, ne ko :
Mbisaan mii kat, waxam daa gaaw, dinaa 
ko dégg muy wax waaye duma xam lu 
muy ratatati ! Noonu mu walbatiku, xool 
Mbisaan, ni ko :
- Répète ce que tu as dit !
- Ma soeur est sourde, ce n’est pas la 
peine de crier son nom comme ça ! C’est 
tellement bête, ça ! Ca la gone ga sog a 
xam li mu bëgg a wax, tekkil ko Ngóone 
Cuun :
- Nee na Mbisin daa tëx Ngóone woo la, 
yow Badu :
-Kaay fi, Badu Taal ! Moo, monte gone gi 
wax na dëgg ! Rakk ji nopp yi neexul ! 
Yow Badu, demal seetal ma ko, fu mu 
mënti nekk nga indil ma ko fii, danu am 
waxtaan. Fi muy daaneele, Mbisin génne 
fa mu làqu woon. Ma koy xool, sama xel 
dem fu sore. Céy, Mbisin ak sewaayam ! 
Juróom-ñetti at doηη la am, waaye 
yaayam fexe na ba dugal ko ci xeesal.
Soo ko gisee, mu ngi xonq ni naaru￾gànnaar. Sa ñaari doomi baay yooyu nag, 
nit ñaa ngi ηuη-ηuηi, naan seen ndey 
Yaasin Njaay dafa xaw a dese. Fi ma 
taxaw ak Yilimaan Keeta, gis naa la ngay 
diisoo ak sa yaay Biige Sàmb. Ma ne ci 
sama xel : « Àddinaa doy waar ! Ba fi mu 
ne daal, ñu ngi waaj a denci Asan Taal ! »
Yaa ngi taxaw ak Mbisaan, muy wax ak 
yow, ngay yëngal sa bopp. Bi Mbisaan 
noppee, nga fekki Mbisin, mu am lu mu la 
wax moom it ak ay loxoom. Fi ma toog, 
ma dégg baatu Ngóone Cuun jib :
- Man de, xawma fu nu jëm ak doomi 
Asan Taal yii !
Ku góor ki déggul kaay ma rey la ci 
wolof, ki ci des moom nopp yi neexul, 
faf !
- Ñarelaa kañ a ngi sog a am gan !
Mu mel ni loolu la nit ñi doon xaar.
Wokkante. Piisante. Ciipatu. Waa Ñarelaa 
ñoo teel a bañ Yaasin Njaay ak njabootam
! Waaye moom it de, kenn du moom. 
Xanaa lii mooy ñu lay tam dëmm ngay 
soccoo yeelu liir ! Ténju Yaasin Njaay bee 
ka kéemaane ! Mu ngi téju biir néegam, 
ne du wax ak kenn. Ca njëlbéen ga, danu 
defe woon sax ne naqar wu mettee taxoon 
mu jàpp noonu njaamburam. Waaye man 
mii jokkook moom bés ba Asan Taal 
faatoo, gise woon na neneen mbir mi. 
Yaasin Njaay a ngi muuru, sëgg, ku ñëw 
di ko jaalesi tam du tax mu siggi xool la. 
Ku ko nuyu, mu ne la jabb loxo, bala nga 
ko naan « siggil ndigaale » sax, mune la
« siggil sa wàll », ngir won la ne bëggul 
nga lal waxtaan. 
Aa ! Yàgg Tugal doηη jar na gii génn 
xeet? Ñàkk xam li mu waral bare na, 
walla ! Ndax nun waa Ñarelaa gii kat, 
dunu bàyyi kenn mu nuy yab mbaa di nu 
sewal. Xaste bi ne kurr. Lu nekk ñu koy 
yakk Yaasin Njaay, te du benn yoon boo 
dégg nit jaar ci turam:
- Li mu nekke woon Tugal kañ, ñépp xam 
nañu ko.
- Demunu Gànnaar waaye xam nanu ne 
guddi lañ fay reer !
- Maa la ko wax !
- Ñaaw ba nga ni lii lu mu doon !
- Moo yey di làq kanamam.
- Soo yëkkatee sa benn loxo ne 
faalewuma kenn, yëkkatil bi ci des ne 
kenn faalewu ma.
- Lu ne gis nanu ko Ñarelaa waaye guléet 
jigéen juy ténj sañ fee def lu ni mel ! Wax 
jooju moom, ngóor si ñu naan Tamsiir Ba 
moo ko moom. Nee ñu faru Yaasin Njaay 
la. Bi ma yëf yi bëggee soof, woo naa 
Yaasin Njaay, laaj ko lan la digaaleek 
Tamsiir Ba moomu.
Mu ne ma :
- Tamsiir de, sama doomu-bàjjan la.
- Doomu-bàjjan ba ci lan?
- Dafa may wéttalisi, moo tax mu fiy 
fanaan lee-lee.Ma ne ko :
- Bu loolu amati. Bumu fi fanaanati.
Yaasin ne ma :
- Loolu ngay wax, Ngiraan ? Xoolal, 
Ngiraan ! Ma ne : góor gi, xullil fii !
Ma siggi, gis Yaasin Njaay tiim ma, tas 
séram, joxoñ ma këfinam, xulli bët yi, te 
naan ma :
- Lii, maa ko moom, lu ma neex laa ciy 
def, ku ma neex laa koy ràccal ! Bi samay 
nopp déggee baat yu ñaaw yooyu, samay 
bët tegu ci lu leen waroon a ump, dama 
daldi ne këpp daanu, tudd turu Yàlla, 
yaakaar ni fa laay jaare ñibbi laaxira. Waa 
Ñarelaa ñoo ma fa fekk, ximmali ma, 
benn doktoor ñëw seet ma, bindal ma ay 
garab. Ku nekk di ma laaj :
- Lu xew, Ngiraan?
- Du dara.
- Loolu wax la ? Tuutee tee nga des sunuy 
loxo nga naan du dara ! Ma ne patt rekk.
Tey laa sog a ηaaη, wax li ma xëmloo bés 
boobu. Bi ñu nee tey la Yaasin di summi, 
ay xaritam solu nañu ba jekk, ñëw, ñu 
làng, teg misigu Móodu Siise, 
di xawaare, yëf yi xumb ba dee. Sama xel 
dellu ca alxames ja nu demee ayeropoor 
jëli néewu Asan Taal, Móodu Siise jóge 
moom it bitim-réew ak ndam lu réy...
Yaasin Njaay a ngi la ko sàñseel ba nga ne 
lii lu mu doon ! Jabu, benn doomu￾bàjjanu Asan, muñ ko ba mënatu koo 
muñ, mu daldi fekki Yaasin fi mu toog, di 
ko gaaral : Lépp ak Asan Taal, moo nu 
yóbbe lii lépp. Yaasin mel ni ku ko 
déggul. Ma xëcc Jabu ba ci biti :
- Déet ! Jabu, déet ! Mag day xam fu muy 
waxe.Mu daldi ma sippi meram :
- Toppal fale, magum séytaane nga rekk ! 
Lafañ kañ boroom mbaam lay faral waaye 
wax ji moom su ñu ko waxulee tey it, wax 
ko ëllëg. Te sax man maa ni kenn du 
Asan Taal ! Di taxawaalu ci àddina si, 
dëkk bu dul dëkku jinne nga ne fa naam 
Daraame, bu ñu la nee kañ ngay ñibbisi 
nga ne, aa, man kat, góor laa, damay daan 
sama doole, góor moomul toog, sàmbati￾parlaa-njaay !
Daan nga sa doole moom, Asan Fay Taal, 
doomu Ngiraan Fay ak Ndàmbaaw Jóob ! 
Léegi nag, dem nga sa yoon bàyyil nu fi 
ñaari banti-maam-Yàlla yii nga xam ne 
duñu yàpp, duñu jën ! 
Am ku ko ne :
Waaw Jabu, loo xewle ? Ku mus a gis lii ? 
Bésu tey bii de, wàcce kaamil moo ci 
jekkoon, kenn séentuwu ci woon wax ju 
ñaaw ! Jabu, delloosil sa xel ! Ci laa ko ne 
ndànk, man it :
- Jabu... Nu xoolante bu baax, mu ne ma :
- Baal ma àq, Ngiraan.
- Amul solo. Jéemal a ànd ak sa sago.
Noonu, Ngóone Cuun ñëw ñaarook man, 
am lu mu ma déey. Ma ne ko :
- Aa ? Biige Sàmb man ?
- Xanaa Biige Sàmb menn, yaayu Badu 
Taal. Mu nga fale di say.
- Aywa nu dem. Ba nu rombee jigéen ñi 
toogoon ci suufu tànt bi,
kenn ci ñoom geestu nanu, xam naa xelam 
dem fu sore, mënu koo muñ, mu jàpp 
boppam, yuuxu :
- Biige Sàmb, yaay gor ! Muñal rekk, nde
séytaanee yàq sa digganteek Asan Taal ! 
Waaye Yàlla waxul kenn dara ! Biige 
tamit a ngay daanu gangiri ca geneen wet 
ga. Nit ñi wër ko, naan :
- Biige, gëmal Yàlla ! Jullit day nangu 
dogalu Sunu Boroom. Céy ! Biige Sàmb 
ak Asan Taal ! Say way-jur lañu. Kon su 
ma lay nettali seen mbir, fàww ma leb ci 
as tuut. Kersa dina ma teree àgg ci yenn 
yi. Nobante woon nañu de, ñoom ñaar 
ñooñu ! Yàllaa tuddul seen séy rekk. Bés 
bi Asan Taal jógee Ñarelaa, jëm Màrsey, 
sa ndey Biige Sàmb a la boot yow Badu, 
ànd ak moom ayeropoor. Ñu ne fa, 
ndeysaan, di fóonante ak a jooyoo ci biir 
nit ñi. Waaye yëf yi mujjewul fenn. Asan 
Taal bind na Biige ñetti yoon, ca weer yu 
jëkk ya. Ñu teg ci yeneen ñaari weer, kenn 
déggalatu ko dara. Dem nañu ba ku wax 
Biige Sàmb waxu Asan Taal, 
mu mer, xulook yow. Fi Biige Sàmb tëdd, 
mu ngi say ak ay yëreem yu xottiku, 
kanam gi newwi, ñu koy tuur ndox mu 
sedd. Soo ko gisee, mu ngi gajj yaram wi 
yépp ba muy nàcc. Yaasin ak ay xaritam 
yokk misig bi ba mu sës. Foo tollu di dégg 
Móodu Siise muy woy « Mbëggeel ». 
Ma daldi xunn, ne ci sama xel : « Xanaa 
ngóor sii rekk mooy woykat ci réew mi? 
Móodu Siise guddi ! Móodu Siise bëccëg! 
Dafa rekk doy ! »
*
* *
Badu, waa Ñarelaa ngi bëgg a ëppal, kat!
Bañ Yaasin Njaay rekk tollu na nii ?
Mbedd moo aw, dégg ay xaste :
- Lan la Asan Taal gisoon ci ndaw sii nga 
xam ne kuy ñaaw moom ngay dimbali ?
Ci sama xel mu gàtt, man Ngiraan Fay, 
ma yaakaar ne wax jooju tooñ la. Lu tax ? 
Kenn ci gox bi teewewul ndajem Yaasin 
Njaay ak Asan Taal ca Màrsey. 
Kenn fekkewul guddi ga :
- Bëgg naa la ak
- Maa la raw jëkkee dox seen diggante.
Kenn xamul lu tax seen ñaari yaram dem 
bay maasaloo ci lëndëmug Màrsey.
Ci biir wax ji nag, am na yu senn ci sa 
mbirum baay. Nee ñu Asan Taal 
nekkewul woon Tugal lu dul wër ak fo. 
Dégg naa ne futbal ba ka taxoon a dem 
Màrsey amu ca ndam, ndax dëkke fa 
càkkaay, jigéen ju dul jigéenu jinne mu 
doxaan la. Wànte ana goloo ka xastey 
daar-daar ? Su ma fàttalikoo samag ndaw 
man mii, fàww ma màndu ci wax ji. 
Nun góor ñi moom, wax dégg Yàlla, 
danuy faral di weex bët lool. Jigéen ju nu 
waxal ñaari baat, yaakaar ne làq na ci biir 
séram lu beneen moroomu jigéenam 
masul a am ci àddina. Ginnaaw waruma la 
nëbb dara, dinaa la àgge leneen lu ñu fiy 
ηun-ηuni. Ñu ngi naan Asan Taal am na 
yeneen ñetti doom Tugal. 
Xawma ndax loolu am naam amul. Su la 
ko jaralee, gëstulal mbir moomu sa bopp.
Ñaari doomi Asan Taal yi jot a ñëw 
Ñarelaa daal laa xam ne amuñu yar, 
amuñu teggin. Jarul làq-làqal, Badu : 
Mbisin ak Mbisaan, ni seen golo lañu ma 
jàppe, man seen Maam. Lee-lee Mbisaan 
déey dara rakk ji, kooku ñëw fekk ma fi 
ma toog, daldi ma sëllax suuf. Bés, 
Mbisaan fekk na ma may kàbbar, mu tekki 
tubéyam, saw ci sama wetu sijaada. Loo 
yaakaar ne moom laa def ? Mënoon naa 
koo duma, waaye defuma ko. Dama julli, 
ñaanal ko Yàlla yërëm ko, delloosi xelam. 
Ba Mbisaan demee nag ba nar koo def 
yoonu tool, laa woolu ndeyam Yaasin 
Njaay. Mu ne ka ma yebal :
- Neel góor gi Ngiraan Fay, su ma soxlaa 
na ma fekksi.Ma defe ko noonu, ndax 
ragal ay. Ma dem néegam, ni ko :
- Yaasin, sama ñaari sët yaa ngi may bëgg 
a jaaxal.
- Aa ? Ci lan ? Ni mu dëgëralee baat bi tax 
na tuuti kon ma balu ko àq, dellu toog ci 
ëtt bi.
- Mbisaan de, saa yu ma fekkee may julli, 
su ma sëllaxulee suuf, saw na ci sama 
kanam.
- Xanaa dañu diy gone rekk moo tax, nde 
man mii di seen ndey, duma def loolu. Fi 
ma nekk sax, dama jàpp góor gi. Su ma 
amee jot, dinaa la woolu nu waxtaan ci.
- Woolu ma nag, laa dégg, Yaasin Njaay ? 
Nga woolu ma man mii, Ngiraan Fay ?
Sama xol baa ngi fees dell. Ma ni ko :
- Bu sa doom yu reew yi yàqatee sama 
julli, dinaa lakk seen lu bon !
Yaasin Njaay mel ni loolu rekk la doon 
xaar, daldi ma tàccu :
- Boo ciy laal kenn di fanaani kaso !
Yaasin Njaay a ngi may joxoñ 
baaraamam, ba mel ni kuy waaj a luqi 
samay bët. Su ma ko toppoon keroog, 
Ñarelaa yépp a naroon a dajaloo ci kër gi, 
te kon dinañu ko gaañ ndax mer mi ñu ko 
dencaloon. Ma xam ne muñ moo ma 
war.Ma ni ko :
- Yaasin, Asaan Taal dem na te am na ñu 
ko jiitu armeel ya. Kenn ci nun dëkkul ci 
kow suuf si. Danu fi jaar rekk. Yàlla def 
na maa fi des ak yéen. Dama leen di 
gunge doηη, yaak say doom, ngir sàmm 
sama digganteek Asan. Tee noo...
Bàyyiwu ma ma àggali li ma doon wax. 
Dafa ma ciipatu, tegal ma ci ay kàddu yu 
ñaaw. Sama xol jógaat, ma ni ko :
- Sama taaw dee la mag, Yaasin ! Neneen 
nga ma war a tontoo !
- Góor gi, buma tax a wax ! Yaa tal Asan 
Taal !
- Aa ?
- Waa-waaw, yaa ko tal. Te soo deful 
ndànk sax dinga ma abal kër gi.
- Nga ne lan, Yaasin Njaay ?
- Dégg nga li ma wax.
Ci laa ko ne :
- Kon boog, baax na.
Ci buntu néeg bi, daje naak Tamsiir Ba mi 
Yaasin Njaay ne doomu-bàjjanam la.
Na ma Yàlla baal, waaye Tamsiir Ba 
niruwu ma daraak nit ku yiw. Su la nee 
jàkk, li ngay jëkk seetlu ci moom mooy ni 
karaw geek bët yi xonqe. Xam naa wérul, 
ndax ci moom rekk laa mus a gis lu ni 
mel.
 TEEREB FENT
Fu la jant biy tiime, Badu Taal ? Mbaa 
réew ma nga nekk kenn sonalu la fa ? Ku 
am jom nga, waaye sa moroom yiy daani 
seen doole bitim-réew, dañu leen di faral a 
jàppe ni ay jaam, coono bu nekk ñu leen 
koy teg. Góor-góorlul, te xam ne fu ma 
tollu maa ngi lay ñaanal.
*
* *
Téereb Fent bi nga téye tey nag di ko jàng, 
li ci ne yépp maa ko sàkk, man Ngiraan 
Fay. Lu waral nuy daagu maak yow, di 
weccee xalaat ba yàgg ma ne la fi ñukk, 
jàdd koñ, ne mes, réer la ?
Du dara lu dul tiitaange, Badu.
Waaw ! Daawur Jaañ a ma tiital : mu ngi 
yàq Senegaal.
Ni Daawur Jaañ di doxale, jaaduwul. Ma 
ne : njiitu réew maa ngi yàq réew mi kat, 
Badu ! Bëgg nanu jàmm lool, waaye ku 
say doom di jàmbat xiif, noo leen mënee 
tanqamlu ? Daawur Jaañ dina nu dugal ci 
fitna ju réy. 
Séentu naa fi ay jàmmaarloo yu mettee￾metti. Deret dina fi tuuruji. Maa ngi dégg 
jirim yi ñuy jooy.
Aakimu.
Maa tey.
Jaay doole.
Jalgati.
Ma ne : njiitu réew maa ngi tas réew mi!
Ku nekk a ngi ηàbb sa tojitu réew, sàmp 
sa raaya ci sa toolub yàmbaa, ne yaa fay 
dogal. Daawur Jaañ, tëj nga géej gi kaso, 
fatt nga ngelaw li ba noyyi të ko ticc.
Tas nga sunu yaakaar ! Jàmbaar ju wàccee 
asamaan, ne putt ci géej gi, di joow ba 
agsi ci waax bi ngir yewwi nu, say nit 
dóor ko bal mu daanu. 
Yaay kaabal, Daawur Jaañ ! Noo fexee ba 
caabi feete géej gi ginnaaw ?
Badu, njaaxum lu mel noonu laa njort ne 
moo nuy yoot. Ginnaaw li may nettali ci 
téere bii, lu ñëwagul la, mënuma woon def 
lu dul fent. Soppi naa yu baree-bare, 
waaye gone gu ndaw sax bu jàngee li ma 
bind, dina xam ne Daawur Jaañ laa tudde 
Dibi-Dibi, ci Téereb Fent bii. Ni ma 
weccaatlee turi béréb yi tam mënul a 
réeral kenn. Yàlla tere tereeti ko, waaye 
du ñàkk askan wi nekk ëllëg ci fitna. Su 
boobaa, na nga jàngaat téere bii bu baax. 
Dinga fekk ci biir njaaxum yi fi Daawur 
Jaañ def ba tax réew mi màbb ci sunu 
kow, nun waa Senegaal.
*
* *
Fent.
Fen.
Ñaari doomi-baay yooyu, ku sa nopp 
neexul mën nga leen a jaawatle. Monte 
aka ñoo wuute tey ! Badu, man duma 
magum xamoon naa ko.
Magum waxoon naa ko laa.
*
* *
Moom kott a des Guy-Géwél.
Ñépp jóge nañu Guy-Géwél, daw wuti fu 
ñu làquji. Ñetti at a ngi kanu yiy dal, kër 
yeek isin yiy tàkk, reyante bi metti lool. 
Waaw, ñan ñooy xeex sax ? Loolu nag 
moo doy waar : kenn xamul ñan ñooy 
xare. Koo laaj, mu ne la :
- Gone ya doon dox doxu ñaxtu de, ñoo nu 
yóbbee lii lépp ! 
- Njiitu réew mee matul njiit rekk, nde 
mbir mi mënoon naa bañ agsi fii.
- Dibi-Dibi kat, yéen a ko sànnil ay kàrt ba 
mu doyal, seen waay la ! 
- Ba ci soldaar si duggee la Dibi-Dibi 
tàggook sagoom.
Dëgg la. Réewu Afrig boo gis tey, 
daanaka bakkanam a ngi ci xott. Ñaare, lu 
ñàkk faaydaay sooke ay wi. Waaye dinañu 
dem ba mu ëpp loxo, jaaxal ñépp. Li xew 
réewum Jafune biral na ko. Coow li yépp, 
goxu Jafune bu ñuy wax Kimintaη la 
soqeekoo. Jaaykatu màrse yi ci gox boobu 
ñoo jëkk a amal benn doxu ñaxtu, ne daal 
juuti yi ñu leen di feyloo, ëpp na. 
Ñu dem buntu kër Dibi-Dibi, njiitu réew 
mi, ngir yëgal ko seen naqar, mu jéem koo 
saafara. Ba ñu taxawee foofu di xaar, 
goney daara ju mag ji fekk leen fa, 
tàmbalee xumbal, ne ñoom it dañuy 
jàppale seeni jigéen ak seeni bàjjan. 
Noonu, saay-saay tamit daldi jóg taxaw ne 
kenn du leen bàyyi ginnaaw. Bés, ñu yéeg 
ci benn taax, tiim kër Dibi-Dibi ak seeni 
doj. Mirtaa, doomu Dibi-Dibi, doon romb. 
Ñu xaañ ko. Janq bi laal jë bi, gis ni deret 
jiy tuuroo, daldi tiit, nekk fay salliiru tëwa 
noppi. Dibi-Dibi génn, yem ci, xol bi jóg, 
mu dajale kilifay làrme bi, ne leen :
- Ñi fi taxaw ñépp, na leen seeni mbokk 
jooyoo balaa timis di jot !
Ay soldaar yu bare ñëw, wër mbooloo mi, 
tàmbalee soqi seeni fetal. Tàkkusaanu 
Jafune jooju tàngoon na lool ! Noonu de la 
mbir mi doore. Ca ëllëg sa, yéenekaayi 
àddina si yépp wone nataali 137 Doomi￾Aadama ya seen bakkan rot keroog.
REYANTE BU METTI AM NA CI 
RÉEWU JAFUNE...
JAFUNE : LÀRME BI BÓOM NA 137 
NIT...
COOW JIBATI NA CIM RÉEWU 
AFRIG ! 
Ay nag, nee nañu du yem ci boppu 
boroom... Góbi yi nekk ci làrme bi, te 
nguuru Dibi-Dibi ameeloon leen peyu 
ñaar-fukki weer ak juróom-ñeent, daldi 
yëg seen doole ne ñoom tamit dañuy amal 
doxu ñaxtu. Ca la Dibi-Dibi tiite, yaakaar 
ne dafa am ñu làqu ci ginnaaw gone 
yooyu, nar koo fexeel. Mu daldi aakimu 
rajo beek tele bi, di dàggasanteek ñoom :
- Man, Dibi-Dibi, kenn du ma xoqatal ! 
Dara ba dara booloo jeex laa leen dul jox ! 
Dërëm dungeen ko am ! Xanaa dangeen 
yaakaar ne man maay Abdu Xaalis ? 
Dugal-leen lii may wax ci seen bopp : 
dërëm bi gën a tuuti dungeen ko am!
Soldaar yi mer, rendi jëwriñ bi ñu dénk 
kaaraange réew mi, watat néewam ci 
mbeddi péeyum Jafune. Bés ba ñu 
bóomee kilifa googu, 
lanu gëj a xam nu yëf yi deme. Ñetti at a 
ngii nu nekk ci fitna, te nun xamunu ñan 
ñooy xeex ak lu waral reyante bu ni 
mettee. Gànnaay yaa ngi ne gàññ ci réew 
mi. Ñi fi nekkoon di politig ciy jamono, 
ku ñu ci reyul, yaa ngeek sa làrme bopp. 
Dangay dégg bés ne diw ak diw ñoo far, 
su ëllëg saa ñu ne la seeni nit a ngay 
jàmmaarloo béréb sàngam. Am na itam ci 
gaa ñooñu ñuñ ciy tuumaal ci mbeyum 
yàmbaa. Nee nañu it yeneen xeeti dorog 
yu bon yiy dugg Jafune, ñoom ñoo ko fiy 
dugal.
Boroom réew mi moom, dama koy beral 
loxo, ndax mooy ndeyu-mbill gi.
Waa àll bi gàddu nañu seeni ngànnaay, ne 
seen dund gi dee sax moo leen ko gënal, te 
ñàkkuñu faayda bay seetaan xiif ak mar di 
leen faagaagal. Dëkk bu ñu romb, gone ya 
topp leen, kilifa ya ànd ak ñoom. Noonu, 
làrme bi song leen. Dem nañu ba nit ñiy 
dee ni ay xar bésu Tabaski, mbedd moo 
aw gis fay néew yu tàmbalee yàqu.
Ñu naan :
- Tundu Ñambaas, rey nañu fa démb rekk 
lu war a tollu ci junniy Doomi-Aadama.
Mbaa nga dégg ku ni :
- Talaata jee ñu génn, taal nañu kër 
gornooru diiwaanu Maymaydo. Lakk na 
ba jéex dara desatu fa. Gornoor ba dafa 
daw mook njabootam, nde su leen fa fippu 
yi fekkoon def leen lu ñaaw !
Tàkkusaan soreetul.
Góor gi Aatu Sekk a ngi taxaw ci tàkkal 
dex gi, di xaar waxtu julli jot, ba Yilimaan 
Jonn nodd. Waxtu wi weesu, déggul baatu 
Yilimaan. Mu door a nangu ne Guy￾Géwél ba woon dootul.
Lu muy def Guy-Géwél moom kenn ?
Xelam dellu ci ndajeem ak Omar Jaw, 
ngoon ga waa Guy-Géwél tàmbalee 
gàddaay, daw wuti fu ñu làqu. Góor gi 
Aatu Sekk xool leen, yëf yi mel ni 
sinemaa ci moom. Ay xanti oto ak ay saret 
a ngi yab ay lal, ay kàddiir, ay tele, ñu
tegale leen ba ñu àgg ca kow. 
Lépp li waa Guy-Géwél mën a dajale ci lu 
ñuy lekk def nañu ko ciy leket mbaa ñu 
ëmb ko ciy mbuus. Daw-làqu yaa ngi bare 
ba foo sànni mbàttu mu tag. Waaye ñu ngi 
ne tekk. Ku ci nekk a ngi tiit ba talul 
waxtaan, waxatumaak naan day kaf mbaa 
muy reetaan. Aatu Sekk di leen xool ñuy 
génn Guy-Géwél ba ne tuuti mu may nopp 
géej gi, dégg ni muy bëmbe, mel ni kuy 
gëdd Doomi-Aadama yi.
« Yéen a teg seen bopp coono bu metti 
bii! Lu tax ngeen bàyyi fi nit ñu baax 
ñépp, tabb dof bu mel ni Dibi-Dibi, jébbal 
ko réew mi ma leen dénk, man seen 
Boroom ? » Walla xéy-na géej gi da doon 
yedd waa gox bi, naan :
« Guy-Géwél, delloosil sa xel ! Koo ci 
wax muy wut lay, naan néew-ji doole laa ! 
Loolu du lay, ñàkk loo lekk warul a tax 
ngay sàcc, di cagatu, di naan sàngara aka 
tóx yàmbaa. Daaneelal nguuru Dibi-Dibi 
gii ! Feek defoo ko, doo tàggook naqar ! »
Omar Jaw ñëw fekk Aatu Sekk fi mu 
taxaw, ni ko :
- Góor gi Aatu, xanaa yëgoo li xew ?
- Yëg naa ko sax de. Réew mi daanaka jur 
gu médd la. Till ak Bukki ak Segg fees 
nañu ko, ku nekk ηànk wàllam di wéy, di 
yéy.
- Loolu kay taxul may wax, góor gi ! Daa 
am ñuy waaj a song Guy-Géwél.
- Ñooñu ñana ?
- Xam ! Ci li nit ñiy wax daal, xare bi ñuy 
waajal fii dina metti lool ndax nee ñu ku 
jëkk a teg loxo ci Guy-Géwél jël ndam li, 
yilif réewum Jafune. Aatu Sekk ni ko :
- Moo Omar, gisaloo ma sama waa kër 
yeem ? Omar Jaw siggi, xool góor gi, dem 
ba koy wax dara noppi, sëggaat.
Mu ni ko :
- Lu mu ci mënti doon, wax ma ko, Omar.
Ci la Omar siggiwaatee, ni ko jàkk :
- Góor gi Aatu, biig de am nañu jot a 
mucc...
- Tee nga maa wax li xew rekk.
- Soo jullee, ñaanalal njaboot gi, Aatu.
Aatu Sekk a ngi ηàbb yatam, mel ni kuy 
miir xamatul lan lay wax. Deret moo am 
doole !
- Mbaa saay-saay si sonaluñu leen rekk ?
Ni ko Omar xoole, mu xam ne jëli na 
ko.Omar sañu koo wax ne xaj yee leen 
mujjee jiiroo.Dafa ko ne rekk :
- Góor gi Aatu, nanu dellu kër ga, nga jël 
fa yi nga soxla yépp, nu dem. 
- Dem fan ?
- Nun ñii ngay gis ñépp, kenn xamu ci fu 
mu jëm. Danuy wuti pexe ndax ñiy waaj a 
song Guy-Géwél, lu leer lañu wax : ku ñu 
fi fekk yaa tooñ sa bopp ! Dégg naa ñu 
soxar lañu. Nee ñu dañuy dagg xëtëru nit 
ñeek seen res di ko togg di lekk ! Dégg 
naa it ne danuy yeew ay nit ñuy dund, 
dajale leen ci benn kàmb, ba noppi tuur 
leen petorool, xosi almet ci seen kow, ñu 
tàkk jëppit.
- Waaw, Omar, ku la waxoon ne lu mel nii 
mën naa xew sunu réew, dinga ko gëm ?
- Mukk ci àddina, Aatu ! Waaye waxtaan 
xeju fi. Omar xamul fu mu jëm, waaye 
fitam jiitu na ko fa bu yàgg. Moo tax su 
nit tiitee ba tàggook sagoom, mbokk yi 
naan :
- Diw de, fit wi dafa rëcc.Day fekk booba 
jëmm ji nekk fi, mbokk yi janook moom 
te muy xottu nit doηη. Omar Jaw a ngi 
ñaq bay siit, tuñ yi wow koηη, fu ne mu 
fay sànniy bëtam. Fan yii weesu, ñaata 
yoon la ay bëti Omar Jaw ne jàkk néewu 
Omar Jaw ? Monte dey, moo fi gënoon a 
dëgër ηaam, moom Omar Jaw ! Moo fi 
dàqoon a jaay njàmbaar. Saa yu déggaan 
lu ko naqadi ci rajo bi, da daan fekksi 
Aatu fi mu toog ci taatu niim gi, muy 
xultu, naan ko :
- Góor gi Aatu, nga baal ma de, waaye ñii 
ay doomaraam lañu, dañoo nar a yàq réew 
mi ba mu yàqu yaxeet ñu dem bàyyi nu fi, 
jaaxaan Monaako walla béréb yu ni mel, 
di balaxalmàddaa, nun nuy wéye ndóol ak 
mettit wu dul jeex ! 
Waaye fi lañu nuy fekk, dunu seetaan 
loolu, dinanu ko defanteek ñoom ba mu 
saf sàpp ! Bi Aatu fàttalikoo kàdduy 
Omar yooyu, tuutee tee mu xaqataay. 
Waaye mu ngi yërëm Omar Jaw be, 
ndeysaan. Mu daldi ne ko :
- Omar, tàllalal sa loxo, ma ñaanal la. Tey 
lanuy mujjee gise maak yow, ndax fi mu 
ne nii taxaw nga te man fas yéenewumaa 
jóge Guy-Géwél. Fii laa xam, fii laay 
toog, xaar fi dogalu sama Boroom.
Omar Jaw dem ba xaw a sore, daldi 
geestu. Jabar jeek doom yi yuuxu ko, mu 
daw dabi leen.Góor gi Aatu Sekk taxaw 
moom kenn ci waax bi, di leen xool ba ñu 
jàdd koñ, mu daldi dëpp, dellu këram.
*
* *
Fukki waxtu ci guddi weesu na.
Way-fippu yi agseeguñu Guy-Géwél.
Waaye ñoom ñi fippu sax, ñan lañu ? Aatu 
Sekk xamalu leen dara. Mu ngi toog ci 
diggu këram, di leen xaar.
Ñetti fan a ngi, mburu mu wow lay dunde. 
Dute ji jeexagul waaye li des ci këriñ gi 
bareetul. Balaa yàgg, dootul lekk lu ñu 
togg ci cin, dootul naan lu ñu tàngal. Guy￾Géwél a ngi ne selaw.
Ci tisbaar, doxantu na ci ëtt bi lu mat 
waxtu. Mu ngi sog a seetlu ni kër gi 
bindoo. Bunt bu mag bee ko féete 
càmmooñ. Soo duggsee ay pantare yu 
ndaw ngay gis ñu toppalante ci sa 
ndeyjoor. Mu jéem a taal rajo bu ndaw bi 
mu daan faral di dégloo xibaari réew mi. 
Rajo bi tàkk, xor-xori ba yàgg fey. 
Fekk piil yee jeex te benn bitig ubbeetul 
Guy-Géwél. Lee-lee mu dégg ñuy soqiy 
fetal. Fan yi ñu génn sax, mel na ni ci la 
xeex bi gënoon a metti. Ñeenti at a ngii 
gaa ñiy bóomante. Bés bu Yàlla sàkk ñu 
wax waxu juboo ànd defar réew mi. 
Mbootaayu xeet yi, ca Amerig, dugal na 
loxoom ci ay wi, di ko jéem a saafara. 
Waaye saa yu ñaar déggoo ba wéer seeni 
gànnaay, ña ca des mer ndax li ñu leen 
joxul seen gëdd, ne kenn du leen yab, 
xeex bi neeti kurr. Góor gi Aatu Sekk ne 
ci xelam :
« Céy, Afrig moo sonn ! »
Benn jinax ñëw na ba riisu ko. Bi waa 
Guy-Géwél gàddaayee ba tey, kër gi yépp 
ay jinax laak ay kaña. Foo geestu séen ci 
ñaar mbaa ñett ñuy wut lu ñu lekk, fu ne 
ñu dugg fa. Picc yi tamit bare nañu lool ci 
garabi Guy-Géwél yi. Góor gi Aatoo ngi 
leen di dégg ñuy woy aka fërr-fërri. Ñoom 
rekk ñooy wéttalam. Waaw, fan la picc yi 
jóge sax ? Walla ci garab yi ci kër gi la 
ramatu yeek sawóor yi mas a dëkk te 
moom masu leen a seetlu ? Pënd baa ngi 
jóg, di muur ndab yi ci ëtt bi. Tawu pënd, 
xonq coyy, mel ni wis-wisalu deret. Peppu 
pënd bu ci daanu, sa moroom xaar ba nga 
tag fenn, mu ñëw tafu ci yow. 
Xobi niim gi it a ngi xonqsi ndànk ndànk, 
ndax ni ci pënd biy dajaloo.
Dem na xayma li des ci waañ wi. Lim bee 
ka gàtt sax ! Ñetti dogi mburu mu wow.
Tuuti suukar.
Butéelu lem.
Butéelu tiir.
Li gën a soxal Aatu Sekk mooy ndax dese 
na këriñ. Wër na kër gi yépp, fu nekk mu 
seet fa waaye gisul fenn këriñ. Nu muy 
def nag, léegi ? Xanaa wuti ko ci gox bi. 
Gënalu ko de, wax dégg Yàlla, waaye 
fàww mu dem ci yeneen këri Guy-Géwél 
yi, fortaatu fa këriñ ak lu mu lekk.
Ñàkk pexe, pexe la.
*
* *
Way-fippu yaa ngi gën a jegesi Guy￾Géwél. Ku nekk a ngi fexe noo jiitoo sa 
moroom Guy-Géwél... Waaye su ñu 
xamoon ! Benn góor gu màggat ak ay 
kañaa ki jinax doηη lañu fiy fekk. Ndaw 
yaakaar ju tas ! Xanaa kay du wut alal 
moo tax way-fippu yeek nguuru Dibi-Dibi 
di xëccoo Guy-Géwél...
Guy-Géwél a ngi ne selew booba ba tey. 
Lee-lee góor gi Aatu Sekk di waxtu ngir 
wéttalikoo baatam. Ku sañoon a xalaat ne 
bés dina ñëw Ruq Jinne mel ni nit masu 
fee dëkk ? Ruq Jinne, nga xam ne moos ci 
xuloo, xeex ak jamante paaka la gone yiy 
juddoo, màgg ci, yaroo ci ? Góor gi Aatu 
Sekk àgg na bitigu Jàllo. 
Ñu bare ci Guy-Géwél fii lañu daan lebsee 
soble walla dëwlin walla ceeb. Foo 
fekkaan Jàllo mu ngi toog ci buntu 
bitigam, di xëcc naanoom, janq bu ko 
romb mu tooñ la. « Duggal Seet » la tudde 
woon bitig bi. Tur woowu nag, daanaka 
cax la woon, ndax ëttu kër Jàllo la saay￾saay si daan làng, lu bon lu nekk ñu koy 
def. Bi Jàllo wuyujee boroomam, doom 
jee ko wuutu. Yàlla def Ibnu Jàllo di gone 
gu gore, yiw te jullite. 
Dafa daldi dakkal ci saa si ñaawteef 
yooyu baayam daan seetaan.Waaye tey de, 
dara desatul ci bitigu Jàllo bi. Ibnu buub 
na li fi newoon yépp, yab ci oto, ànd ak 
waa Guy-Géwél daw wuti fu mu làqu.
Góor gi Aatu Sekk a ngi taxaw ci diggu 
àtte-tooñ bi goney Guy-Géwél yi daan 
daje di futbal. Fépp fu nit ñi daan dajaloo
- muy robine yi, di garaη-palaas yi mbaa 
feneen - ay ndab ak ay toogu ñu nga fa 
tasaaroo. Xanaa ragal ñu diisal leen a tax 
waa Guy-Géwél sànni leen fi dem. Ci 
buntu sinemaa Palaas, gis na benn nataal 
buy wone ay Enjeη - mooy ñi ñu tuddee 
Apaas - ñuy xeex ak ay soldaari Amerig. 
Ñoom ñépp a ngi war seeni fas di 
fetalante. Sinemaa Palaas gii tamit, 
jamono ja Guy-Géwél di neex da daan 
fees dell ak i nit. Fan yii moom, waa Guy￾Géwél tal nañu leneen lu dul seetaan 
sinemaa ! Waaw, ñoom sax fan lañu war a 
nekk waxtu wii ?
*
* *
Tey, góor gi Aatu jaarul ci ndékki. Añ 
moom, waxaalewu ko. Kër yu bare dugg 
na fa, jéem naa raasaatu ba sonn, waaye 
fekku fa dara lu mu lekk. 
Bi mu rombee sëni Guy-Géwél yi, séen na 
ay dogitu mburu yu ñu fa sànni. Dem na 
ba leen di for, ngoram mayu ko ko, mu 
daldi wéy. Xiif du ko tax a saalit bay lekk 
ñamu-mbaam. Ndax, kat :
Ku mar tax a naan pótit, bu ndox tuuroo 
nga rus.
Góor gi Aatoo ngi jaaxaan ci taatu niim gi 
ci ëtt bi.Mu ngi miir. Bopp baa ngi metti 
ba mel ni luy waaj a xar. Xamatul sax fan 
la nekk. Ñaari waxtoo ngii mu bëgg a 
tuuri ndox ci wanag wi, jóg fi mu tëdd të 
ko ticc.
*
* *
Am na kuy ratatati ci rajo bi :
« Ay saay-saay ñoo dal ci sunu kow. 
Ñooñu ay workat yu bon lañu, ndax sunu 
noon yi nekk bitim-réew a leen ngemb 
ngir ñu daaneel nguuru Dibi-Dibi. Li ñu 
nar de, ñépp xam nañu ko : jébbal réew mi 
ay doxandéem, ñuy dogal, Jafune dellu 
nekk ci buumu njaam. 
Ndax xel mën naa nangu loolu ? » Rajo bi 
fey, tàkkaat, di xor-xori ba yàgg, waa ji 
gënatee yuuxu :
«...juddoo fi... doom ak i jarbaat... jox lay 
ngànnaay ngir toroxal nu ? Waaye...Dibi￾Dibi, askan wee ko wóolu, jiital ko te fas 
yéenee ànd ak moom defar réewu Jafune... 
Dibi-Dibi, njiitu réew mi, nee na... »
Rajo bi jékki-jékki feyaatal boppam. Góor 
gi Aatoo ngi mel ni ku nekk ci biir gént.
Waaw, ku taal rajo bi sax ? Xanaa du rajo 
bii la piil yi jeexoon sànq rekk ?
*
* *
Góor gi Aatu Sekk tiite ci nelaw, jóg, 
daldi joxoñ buntu kër gi, xaacu :
- Dibi-Dibi ! Dibi-Dibi ! Subóoxun ma la ! 
Lii lépp yaa nu ko yóbbe !
Ku waxal Yàlla, dinga nangu ne bés ba 
nuy tabb Dibi-Dibi, di ko teg ci jal bi, lépp 
jaar na ci yoon. Kenn labajul kàrt yi, kenn 
jalgatiwul wote bi.
Dibi-Dibi ci boppam, nit ñi amoon nañu 
lool yaakaar ci moom. Gaa, daawul wax 
waxu nit, waaye waa Jafune amatuñu 
woon pexe. Dunde yaakaar a leen dese 
woon. Dibi-Dibi it doonoon nit ku ñeme 
Yàlla ! Lu waa Jafune tawat, mu ne am na 
ci pexe. Dem na ba dajale lu mat fukki 
junniy gone, ne leen :
- Ku amul liggéey ci yéen na yëkkati 
loxoom ! Gone yi yuuxu, yëkkati seen 
loxo. Dibi-Dibi yuuxu moom it :
- Gaa ñi fi nekk, langaamu ci nguur gi, 
lànk ne duñu fi jóge, ay cuune lañu ! Nañu 
fi jóge ndax man mi leen yéene lu nekk 
ma mën a defar réew mi ! Su ngeen ma 
falee, ñu teg ca ñaari weer te yéen ñépp 
amuleen liggéey, nee leen ma tuug !
Saa yu Dibi-Dibi waxaan waxi dofam 
yooyu ba noppi, da daan wër géew bi, mel 
ni mbër mu ñuy tuusal, muy fecc, di 
bàkku. Su ko defee, ñépp di woy :
Golo wàccal, gaynde yéeg !
Golo wàccal, gaynde yéeg ! 
Mbooloo miy tàccu, jigéen ñiy sarxolle, 
gone yiy say. Yëf yi xumb ba dee, nit ñi 
naan :
- Kii, mayu Yàlla dëgg la am !
- Mën naa indi xaalis bu dul jeex ci réew 
mi !
- Yàllaa dugal Dibi-Dibi ci sunuy xol ! 
Kenn mënu ci dara !
- Dibi-Dibi rekk ! Dibi-Dibi rekk !
Teewul woon nag, mag ñi xam àddina 
amoon xel ñaar ci Dibi-Dibi. Góor gi Aatu 
Sekk masul a wóolu Dibi-Dibi. Fi mu 
tëdd, xiif di ko bëgg a rey, xelam dellu ci 
Omar Jaw, ndeysaan. Waay Omar Jaw a 
ko sonaloon ak ay waxi Dibi-Dibi !
Bés, góor gi Aatu muñ ko ba mënatu koo 
muñ, mu ni ko :
- Wax nga dëgg de, Omar, sa waa ji 
boroom xam-xam la. Waaye am na lu ma 
xaw a jaaxal ci moom.
Omar Jaw ne ko :
- Loolu lu mu, Aatu ?
- Xanaa ni Dibi-Dibi di doxe. Seetlu nga 
ko bu baaxam ? Kàddu yooyu jaaxal 
Omar Jaw. Mu ne Aatu :
- Lu nekk ci doxinu Dibi-Dibi ?
Aatu ne ko :
- Baal ma de, waaye sa waa ji ni kanaara 
lay doxe. Foofu, Omar xàqataay, tàccu :
- Dikkleen, góor gi Aatu Sekk ràηηatiku 
na nag ! Am xaat waa Guy-Géwél yu ñëw 
wër leen. Aatu xam ne su fa nekkee di 
werante, day yablu boppam. Mu daldi 
soppi wax ji ay kaf. Ca ginnaaw-ëllëg sa, 
mu ne Omar Jaw :
- Sa waa ji de, dinaa ko sànnil kàrt, waaye 
su caaxaan demee dëgg des, wóoluwuma 
ko dara. Dafa fekk rekk ne li mag ñi daan 
wax moo fi ne : yaa fi sës doy nag pal. 
Moo fi sës, fàww mu falu. Omar a ngi bég 
ba xamatul fu mu nekk. 
Mu ne :
Soo defoon leneen bett ma, góor gi 
- Aatu !
Yow bañkat nga mës a doon, sa dund 
gépp danga koo xeex. Mënuma woon a 
gëm ne néeg ngaa xañ say doom ak say 
jarbaat seen wërsëg.
- Wërsëg wan ngay wax, Omar ?
- Gone yépp dinañu am liggéey, 
taxawaalu bi dina dakk ci réew mi !
Aatu Sekk xool ko ba seppali ko, ne ko :
- Omar, ba fi mu nekk daal, gëm nga ne 
noonu la mbir mi yombe ? Xanaa kon, 
waa nguur gi fi nekk, seen kañaan amul 
àpp !
- Du loolu góor gi Aatu, Dibi-Dibi dafa 
fendi, moo leen gën a xam ni ñuy téyee 
réew. Ci benn daara ju mag la ko jànge !
- Nga ne ma? Fu daara jooju ne ?
- Tugal, xanaa. Foo bëgg mu nekk fa, yow 
it Aatu ? Gaa ñi fiy jéem a diir mbagg 
Dibi-Dibi yépp daje nañu faak moom, 
waaye moo leen daan raw, daawuñu ko 
sax séen ! Góor gi Aatu ree :
- Waaw, Omar, ba daal sunu gaa ñépp 
bitim-réew lañu jànge nañuy téyee réew 
mii ? Loolu yenu na maanaam ?
- Lu tee ? Àddina day dox ! Aatu wiccax 
bopp bi, muuñ :
- Man de, Omar, am na leneen lu ma xaw 
a tiital...
- Loolu lan laati, Aatu ?
- Sunu mbokk yi nu wër, xanaa ! Ñoom de 
laa ragal ñu song nu bés, këf Dibi-Dibi, 
yóbbu ko mu jiite leen, dàqal leen xiif ak 
mar ci seeni réew ! Omar Jaw daldi ree 
moom itam ba tëdd ci suuf :
- Yaa ngi sog a wax wax ji nag, Aatu ! 
Réew yu mag yi sax ñu ngi nuy yeeru, bu 
nu sàgganee dinanu ko réccu, de ! Xonq￾Nopp yi, kañ ! Yaakaar nañu ne ñoom 
rekk a bëgg lu baax ! Am faayda ba dee !
Ci la Aatu xamee ne dof dëgg lay waxal:
- Loolu kay dunu ko seetaan, Omar, su 
waa Amerig walla waa Kanadaa naree 
sàcc Dibi-Dibi,
man mii maay jëkk a tëdd ci kanamu 
roplaan bi ndax mu bañ a jóge Jafune !
Waaye Omar moom, loolu yépp safu ko. 
Kàrt la bëggoon daal te am na ko, ndax 
Aatu wax na ci gémmiñam ni Dibi-Dibi 
lay woteel. Góor gi Aatu Sekk yemale fa 
waxtaan wa, te naan ci xelam :
« Baax na. Kii moom dina ma fekksi fii 
ma toog ne ma waxoon nga ko ».
Te noonu la ame it. Dem nañu ba bés 
Omar Jaw ñëw fekk góor gi Aatu fi mu 
toog ci taatu garab gi, mu ne ko :
- Yeyati nga ma, Aatu. Ñii baaxuñu !
Aatuy dof-doflu, mel ni ku xamul li muy 
wax :
- Lu xewati, Omar ? Yow daal, waat nga 
ne fu ñu la fekk yaa ngi ñaxtu ?
Omar ne ko :
- Ñii seen bopp lañu fi nekkal de, Aatu ! 
Dibi-Dibeek njabootam gaa ngi toη-toη 
réew mi ! Du woon it lu bett Aatu Sekk.
- Omar, noon naa la nit kuy doxe ni 
kanaara, ku ko jébbal réewum lëmm yaa 
tooñ sa bopp.
*
* *
Du sax Dibi-Dibi moo jëkk a duut 
réewum lëmm. Loolu yàgg naa am ci 
politig.Waaye yaakaaru nit ñi ci Dibi￾Dibee ka réyoon ! Ñépp di yàkkali bóli. 
Yaakaar booboo tax waa réew mi 
jàppalewuñu ko yem ci. Dañoo sot dëgg, 
Dibi-Dibi jël ndam li. Du woon nag ngir 
yaa ma neex. Am na lu ci askan wi jublu 
woon : teg ci jal bi kuy fajal nit ñi seeni 
soxla. Ndax Dibi-Dibi kat, dafa ne woon 
waa Jafune :
- Lépp lu ngeen di tawat, am naa pajam.
Bés sax, yaram wi xaw naa tàng, mu ne 
ndongoy daara yi :
- Waxleen ma lépp lu ngeen bëgg !
Gone yi limal ko ay tawat yu baree-bare. 
Dibi-Dibi reetaan, ne leen :
- Lii rekk ngeen may laaj, su ma faloo ? 
Xeeb naa ko, ndax sama mën-mën, fu ko 
nit natt romb na koy dem ! Kon boog 
buleen yox-yoxi, laajleen ma lépp lu 
ngeen bëgg, ma defal leen ko. Man réew 
mi doηη a ma tax a jóg ! Géwélu Dibi￾Dibi daldi dugg ci wax ji :
- Aywaleen gaa ñi, ku yéex ñàkk ! Ku 
Dibi-Dibi tàccu, soo feccul dootoo fecc 
mukk ! Am na it ca njëlbéen ga ñu ne 
woon :
- Dibi-Dibi ku yëg boppam la, du nangu 
njiiti réewi tubaab yi di nu yab. Kenn 
feesul bëtu Dibi-Dibi ! Wax dëgg Yàlla, 
njiiti réewi Tubaab yooyu, Dibi-Dibi jéem 
na leen a të ci ñaari at yu jëkk yi mu toog 
ci jal bi. Waaye ba ñu ko xoqatalee, dafa 
daldi dellu ginnaaw ci saa si, jébbal leen 
boppam. Du it kenn ku mu fi faj soxlaam ! 
Mbir mi daal, ni ay léeb la mujje, tàbbi 
géej, daldi fa faf seey, léebkat bi ni :
- Ku ko jëkk a fóon tàbbi àjjana !
Gone yiy jëkkante, naan :
- Fuuf ! Fuuf ! Maa ko jëkk a fóon !
*
* *
Dëgg la, Dibi-Dibi da doon sóob rekk, 
xaajul a tane ki mu fi wuutu. Waaye xéy￾na su ko Yàlla feyee xolam, du am lu muy 
réccu. Amoon na yéene ci réewam. Dara 
yàqalu ko lu dul parax-paraxeek teg 
boppam fu mu àggul, jàpp ne képp ku 
Yàlla sàkk moo la ëpp xel. Ba mu wóoree 
Dibi-Dibi ne caη na, dafa am kersay 
janook askan wi balu ko àq, nde mënoon 
na ni waa Jafune :
- Bëgg a dem taxul a mën dem. Lu ne 
jéem naa ko, waaye tey la réew mi gën a 
lott. Xawma woon ne nii la mbir mi jafee. 
Léegi daal, dama leen di bàyyi ngeen tànn 
keneen. Dibi-Dibi deful loolu. Dafa jébbal 
réew mi ay doxandéem, ne leen :
- May naa leen Jafune ci xol bu sedd, lu 
leen neex def leen, yéene woon naa leen 
sax lu ëpp lii, waaye jamonoo neexul.
Dibi-Dibi jaay na réew mi, ngir sàmm 
bànneexu boppam ak bànneexu njabootam
Loolu doηη a indi weranteek reyante ci 
Jafune. Dëgg rekk a neex Yàlla. Dibi￾Dibi taxu ko woon yemb. Waaye kuy seet 
bu baax, dinga gis ne njiiti réew yu bare ci 
àddina si, seen yaram neexul. Dafa fekk 
rekk ñu di ay kilifa, ñu leen di làqal yu 
bare, di leen sàng sutura. 
Moo tax njiitum réew dina dof ba 
ràηηatiku te askan wi du ci yëg dara. Li 
ñuy wone ci moom ak liy am dëgg, day 
faral di mel ni Yàllaak Yaali. Dibi-Dibi !
Mbër mu dul daanu ñaari yoon. Te benn 
jéllam boobu, dina ci yóbbuwaale ñu bare. 
Ñooñoo koy dar nag, ngir sàmm seen 
teraanga. Su waxee lu jaaduwul, ñu ne :
- Dégginu nit ñee des rekk, ndax xalaatu 
Dibi-Dibi dafa xóot, boroom bopp dëgg 
moo ko mën a dékku.
Bu Dibi-Dibi defee njaaxumam, ñu ne :
- Noonam yeeti, ñoo koy sosal ngir yàq 
xeli nit ñi. Mbaa ñu ne :
- Dibi-Dibi, defar réew mee ko tax a jóg, 
waaye saa yu santaanee dara, ñi ko wër 
def leneen.Teewul ñu bare ñu àndoon ak 
Dibi-Dibi ca njëlbéen ga, mujje koo 
jàmbu. Ba Dibi-Dibi tàmbalee tabax ay 
mónimaa, la leer ñépp ne yaram wi 
neexatul. Da daan xaar ba waa Jafune 
yépp di nelaw, muy wër dëkk bi, fu mu 
gis bayaal ne nañu fa yëkkati ab mónimaa, 
mu dugal ci xaalis bu kenn xamul nu mu 
tollu. Jafune day xéy rekk gis ay óbërye 
ñuy gas, di daaj ak a dàjji. Su ko defee, 
waa réew mi di ko jëw, naan :
- Waxleen ci !
- Gaalu dof du teer, de !
- Baax na ! Ngóor sii, fi mu nu jëme...!
Dibi-Dibi tabax na fi mónimaa jagleel ko 
soldaari Afrig ya demoon xeexali waa 
Tugal ; beneen bi mu jagleel ko géej gi; ba 
ca topp mu tudde ko « Ginnaaw ay,
jàmm ».
Ñu koy jëw, nag :
- Moo, kii lu mu xewle nii ?
- Moom daal, lu ñëw ci xelam mu ni ayca, 
yëkkatileen ab mónimaa ! Laata Dibi￾Dibi di dugg ci politig nag, da daan 
jàngale mbirum aadaak cosaanu réew mi, 
ci daara Jafune ju mag ji. Moo tax nee ñu 
mu bëggoon a màndargaal nguuram ak i 
mónimaa. Am na it ñu ne da daan suul ay 
gàllaaj ci biir mónimaam yooyu. Ak lu mu 
ci mënti doon, ba ay wi jibee Jafune, 
mónimaa yi la way-fippu yi jëkk a song, 
rajaxe leen. Am na it ay jamono, Dibi￾Dibi dafa aakimu rajo beek tele bi, di wax 
tëwa noppi. Bés, mu ne dafa bëgg 
waxtaan ak réew mi ci mbir mu am solo.
Mu ne :
- Maa ngi leen di balu àq, ndax fan yee ñu 
génn, taxaw naa lu mat juróomi waxtu di 
wax. Moomuma leen nag, ba di leen 
tanqal. Wax ngeen dëgg, takku liggéey jot 
na, coow li doy na sëkk ! Ku nekk ne ci 
xelam : 
« Aa ! Lu tey doon, ba Dibi-Dibi di wone 
gii maandute ? Xéy-na ay mbokkam a ko 
yedd. »
Waaye nit ak jikkoom ba ci biir bàmmeel! 
Keroog jooju Dibi-Dibi dafa xéyee talalali 
ba tàkkusaan di waaj a jot ! Ba mu demee 
ba xamatul lu muy wax, dafa rocci ci kayit 
yi tege woon ci kanamam benn nataal, 
woolu ay gone, daldi leen laaj :
- Xam ngeen lii lan la ? Gone yi xool 
nataal bi bu baax, ne ko :
- Musunoo gis rab wii de, paresidaa Dibi￾Dibi.
Dibi-Dibi xàqataay ba tele biy riir :
- Bettu ma ! Gaa ñi, xam ngeen ne maay 
ngànd, de ! Indil-leen ma kiy jàngal xale 
yii. Ana seen ustaas ? Kooku ñëw, Dibi￾Dibi won ko nataal bi, laaj ko lan la. Mu 
taf gémmiñam, ne ko :
- Lu ma gëj a gis a ngii, paresidaa Dibi￾Dibi !
Dibi-Dibi daldi ko gëdd :
- Ku la laaj loolu ? Lan la, laa wax ?
- Kanaara la.
- Jërëjëf. Léegi, lenn laa bëgg nga wax 
ma, yow doomu Jafune : ana kanaara yi ne 
woon gàññ ci mim réew ? Fan lañu jaar ba 
ne mes ? Dibi-Dibi nekk fa nag, di wax lu 
ñor ak lu ñorul, naan :
Mbir mee ka kéemaane ! Kanaara yi ne 
woon Jafune yépp ne mes te kenn xamul 
fan lañu jaar ! Dinaa yebal ay boroom 
xam-xam bitim-réew, ñu gëstu ci mbirum 
kanaara. Ndax kat, man Dibi-Dibi, su dara 
desul lu dul jiite réew mu deseetul benn 
kanaara, damay daldi tekki sama 
ndombog-tànk gii, ngeen fal keneen. 
Keroog ñi amoon xel ñaar ci ndofug Dibi￾Dibi sonalatuñu seen bopp di werante. 
Waa Jafune jaaxle, ku ne di xool sa 
moroom, ñu naan ci suuf :
- Aa, yëf yaa ngi bëgg a ëpp loxo, kat ! 
Mag ñi fàttaliku démb. Mu mel ne Jafune 
dafa dellu ay xarnu yu baree-bare ci 
ginnaaw, 
diggante 1640 ak 1647, ca jamono ja 
Daaw Demba sonalee lool Kajoor. Nguuru 
Daaw Dembaa ka metti woon ! Tere na ku 
lekk yàppu wataboor wu am xorom, ne it 
su ñaar déeyante ba reetaan dina leen rey. 
Dem na ba ne ku nar a takk janq ci 
Kajoor, na nga ko ko indil, mu jaar ci ba 
noppi, moom Daaw Demba moomu, sog 
laa delloo sa jabar, lo xam nga def. 
Lu ñu wax mu ne Buur a ko yelloo. 
Kajoor di jëw Daaw Demba ba mujje koo 
jàmbu, mag ña gise ci pet fexeel ko, mu 
daanu. Waaye ndax yoon la sax, di 
méngale Daaw Dembaak Dibi-Dibi ? 
Ndax Dibi-Dibi kat, li wóor ba wóor, moo 
di ne xel mi neexatul. Seetal ma lii, rekk ! 
Ku ñu war a tëj kabano ca dof ya, ñépp 
wékk seen yaakaar ci yow !
Su Dibi-Dibi wéroon, du taf ay seetu ci 
néeg yi ci këram yépp, fu mu walbatiku 
daj ci boppam.
Mbon gi ci Dibi-Dibi jarati naa waxam ? 
Guney Jafune yi feragul sax, dégg nañu ay 
jëfam yu ñaaw. Dibi-Dibi dina la ne ràpp 
ci kaso bi tëj, woo ay gaana ñu futti sa 
jabar ci sa kanam, nga leen di seetaan ñu 
koy sàkku te doo ci mën dara. Te bu 
boobaa, Dibi-Dibi day toog ci sa wet, yow 
jëkkër ji, naan gaana yi :
- Ndaw sii caga la, na seen bal yu tàng yi 
tàkk, defleen noonu ndeyam, bu dara sedd 
sama gaa yu baax yi !
Yàlla mi dara tëwul a mujjee weer Dibi 
Dibi. Naka ? Waaw ! Yow mii téye 
Téereb Fent di ko jàng, laajal Aatu Sekk 
naka la Yàlla weere Dibi-Dibi, mu wax la 
ko ! Daaw-jéeg, bi xeex bi demee ba jéggi 
dayo, Dibi-Dibi amal na mitiη ci baayal bi 
gën a yaatu ci Jafune. Fu nekk nit ñi fàqe 
fa, wuyusi ko. Dibi-Dibi di wax, di wax..
di wax rekk, tëwa noppi. Bi mu waxee lu 
mat xanaa ñeenti waxtu, mu ne tekk, xool 
asamaan si, daldi jonkan summi dàllu 
ndeyjooram, taf ci noppam, di làkk 
angale. 
Nee na kat Tóoni Bleer a ko woowe 
Angalteer ndax mu xelal ko. Waaw. 
Angalteer daal, jànkoonte woon naak ay 
jafe-jafe yu réy, Tóoni Bleer jaaxle lool, 
daldi ne : « Lii de, kenn rekk a ma ci mën 
a génne, te Dibi-Dibi la ! » Loolu de la 
njiitu réew mi teg sunuy loxo. Gone ya 
teewoon ca mitiη ba mer, di ko sànniy 
xeer, di ko yuuxoo. Keroog, su ñu 
rawalewul woon Dibi-Dibi, du baax ci 
moom !
Ca la réew mi tase ba tey jii. Bés boobu la 
nit gëj a teg bët Dibi-Dibi. Feeñatul sax 
tele waxatumaak naan day doxantu ci biir 
dëkk bi. Su dul woon li muy tanqal waa 
Jafune ci rajo bi, ku ñu ne Dibi-Dibi saay 
na it doo ko weddi.
Waaye ñi song nguuru Dibi-Dibi tamit, ay 
kumpa lañu ci waa réew mi. Ñoom daal 
seeni jaasi lañu yor, ñaawtéef bu nekk ñu 
koy def. Mbootaayu xeet yaa ngi seet naka 
lay def ba yónnee Jafune ay soldaar, ñu 
teqale ñiy xeex. 
Way-fippu yi àndu ñu ci loolu. Dibéer jee 
ñu génn, seen benn njiit wax na lu leer :
- Soldaar bu jóge bitim-réew, ne dangay 
jàppalesi Dibi-Dibi, dinanu defanteek 
yow. Foofu la mbir mi tolloogum.
Géej gi waxoon na ko : fitna ji waa Jafune 
nekk yépp, seen ñàkk fullaa leen ko teg. 
Ci gis-gisu góor gi Aatu Sekk tamit de, su 
Jafune teeloon a jóg ci mbirum Dibi-Dibi, 
aar kon na boppam ci coono yu jéggi 
dayo yi dal ci kowam. Man Aatu Sekk de, 
su ma Jafune dégloo, képp ku taxawati ci 
pénc mi ne day laaj réew mi, balaa dara di 
xew dinaa yëkkati sama baat ci kow, ne :
- Xool-leen bu baax ay bëtam.
Ñu ne ma :
- Lu tax nga wax loolu ? Sama tont day 
daldi leer nàññ :
- Képp koo gis muy laaj am réew, am na 
lu muy làq askan wi. Soo xoolee bu baax 
ay bëtam, dinga ko ca séen muy féey. Bi 
góor gi yeewoo ci njël la koy door a leer 
ne ñetti fan yi weesu yépp,
moom kott moo des Guy-Géwél. Xippi na 
ga, waaye xamatul ndax day gént walla 
déet. Góor gi Aatu Sekk a ngi dégg ni 
butitam yiy jooye, di lemu ak a lemmiku. 
Xamul kañ la gëj a xiife nii.
*
* *
Ay xaj a ngi mbów ci tàkkal dex gi, mu di 
leen dégg fi mu jaaxaan. Ñaari noppi Aatu 
Sekk yi miin nañu léegi tekk-tekkaaral gi. 
Waxtu wii la Yilimaan Jonn daan nodd 
fajar. Góor gi Aatu wàcc lalam, jubal ci ëtt 
bi, jàpp, kàbbar. Ñaan na it Yàlla mu 
génne réewu Jafune ci fitna ji ko Dibi￾Dibi dugal. Lee-lee mu mel ni am na ñuy 
yëngu ci wetam mbaa ñuy romb buntu kër 
gi di wax ci kow.
Xobi garab yaa ngi jooy ndànk.
*
* *
Bés bu jàll, Aatu Sekk gën a lott.Ay 
soldaar ñëw nañu ba jub Guy-Géwél, 
taxaw, am ci ñoom ñu jëkk a seet ndax 
amul ay noon yu fi làqu. Ñu nekk fay wër 
gox bi ba mu yaakaar ne léegi ñu song 
Guy-Géwél, ñu daldi woññeeku.Bi ñu 
rombee buntu kër gi la Aatu dégg ñaar ñu 
ci doon werante :
- Fii kat, ndekete nit desu fi.
- Danga xam ndax gaa ñi suul nañu fiy 
ndell walla déet ?
- Dina ma jaaxal, defe naa ne noo leen fi 
jiitu.
- Loolu lay niru, waaye dina màtt ak du 
màtt... Waa ji jotul a àggale li muy wax. 
Bi ay bali fetal naan :
- Tuyy ! Tuy ! Ratatat !
Ak bi muy yuuxu benn la. Góor gi Aatu 
Sekk dégg ñuy soqee fu nekk ay fetal. Ñu 
teg ci tuuti, Guy-Géwél dellu ni selaw. Li 
muy sonn yépp, fexe na ba jóg, ne day 
dabi ñaari soldaar yi romb buntu këram, 
ne ki ci jot a mucc :
- Jaale naa la sa xarit bi faatu, waaye su 
doon sama sago nga dóor ma bal, ma 
noppaluji man itam. Jébbal naa la sama 
bopp. Defal ci man lu la neex. Wànte naka 
la Aatu Sekk taxaw rekk, daldi tàmbalee 
miir, àggaat ci suuf, di xiixat.
*
* *
Seen ndey a jëkk ñëw. Aatu Sekk xippi, 
gis ko mu ne jodd ci ëtt bi di ko xool. Mu 
ne ci xelam :
« Moo, kañ la nit daan am geen ? »
Mu bëgg a reetaan, biir biy jam, mu gaññ.
Golo gaa ngi jonkan ci benn xeer wu 
dóomu-taal, ne ko jàkk. Aatu fexe ba 
wéeru ci niim gi. Li muy sonn yépp, xam 
na ne buy sàggan golo gi di ko song, te 
kon dina ko gaañ.
« Kii de, am na lu bët yiy wax... » Waaye 
lu ñuy war a wax ? Naka lay def ba witt ci 
jaww ji kàdduy golo gi ? Aatu Sekk 
sànniy bëtam fu nekk Dara rëccu ko ci li 
ko wër.Xeer wi ci wetu golo gu jigéen gi. 
Liiñu caas gi leen tiim ñoom ñaar. Tey sax 
la Aatu mas a seetlu keppu yu weex yeek 
yu xonq yiy làng ci liiñ gi.Toogu bant bu 
gudd bi. Ci la xaritu Aatu yi daan teg seen 
damyee, di wure subaak ngoon. Ni toogu 
bi jaaxaane ci taatu niim gi, ñaari yëf la 
tekki. Wéetaay bu tar. Bànneex bu dëddu 
Guy-Géwél. Ñu jékki-jékki, ngelaw li 
yëngal bunt bi, golo gi tëb, geestu, fu ne 
mu xool fa ba noppi neeti jodd, janook 
góor gi Aatu Sekk. Aatu moom mu ngi 
yëg ni ko xiif gu metti giy 
miirloo.Tàngaay baa ngi ko jàpp ba noyyi 
të ko, tuñ yiy gën a wow bés bu nekk.
*
* *
Ginnaaw-ëllëg sa, golo gi dellusi.
Fekk na sibbiru si daaneel Aatu Sekk.
Bii yoon, ci garab gi la tëbe, ne putt ci 
suuf. Waaye tey de, dafa mel ne ku àndul 
ak sagoom. Mu ngi yuuxu, di xalangu ci 
ëtt bi, di sëpp-jaleñu. Jàppe na ko noonu 
ba yàgg, mu daw wuti mbedd mi. 
Ci la góor gi Aatu Sekk sog a nànd ne am 
na lu ko golo gi bëgg a won.
*
* *
Keroog la golo gi bàyyi ñaari doom yeek 
Aatu. Bi Aatuy laata xam lu xew, sànni na 
leen ko ba dem yoonam.
Aatu Sekk di fo ak ñoom, di leen toppatoo 
ni mu ware ba ñu far nekk ay wéttalam.
Waaye golo du mbokk ! Ñaari gone yi, 
yar ak teggin dëgg lañu won góor gi ci fan 
yu jëkk yi. Noonu lañu naxe Aatu, mu 
jàpp leen ni ay doomam yi mu jur. 
Ndekete ñu ngi koy yeeru, di xaar ba 
jekku ko, toroxal ko. Bés, ci yoor-yoor, 
ñaari doomi golo yi fekk Aatu muy dajjant 
fi mu doon féexloo ci taatu niim gi. Ñu 
daldi gaawantu yeew ko ci garab geek 
buum gu dëgër. Aatu kañ gis na leen ñuy 
kër-këri, waaye mu ngi reetaan, defe ne 
dañu koy jàngal po mu bees. Keroog, fa 
lañu ko takk ba reer jot, ñu xollil ko reenu 
ñàmbi, jox ko mu lekk. 
Ñàmbi ji xaw naa dëgër gaa, wànte li Aatu 
Sekk di nekk mag yépp, bëñ yi 
yàqooguñu. Lee-lee kenn ci ñoom ñaar 
dugg biir Guy-Géwél, delluseek gerte￾kemb mbaa xollitu banaana, sànni ko 
Aatu, mel ni kuy jox sa xaj mbaa sa xar 
mu lekk. Suy sàqami ñàmbeem, di yuut, 
ñu koy ñaawal. Lu tuuti lu mu def, ñu 
gàddu seen yat, di ko ndulli ba mu 
yaakaar ne dañuy koy bëgg a rey. Lee-lee 
ñu defaru ba jekk, sol seen sàppo tubaab 
yooyu, takk seeni lonet, karwaatu, ne ñu 
ngay tàllali seen tànk biir Guy-Géwél. 
Waaye duñu bàyyi mukk góor gi Aatu 
Sekk ginnaaw. Fàww ñu yóbbaale ko. Da 
leen di topp, ñuy xëcc ci buum gi, di ko 
wommat. Yenn saa yi sax Aatu Sekk kaf 
ak ñoom :
- Wutewumaak Buur buy nemmeeku ay 
diiwaani réewam. Xanaa kay li ngeen ma 
takk ni seen jaam rekk moo ma ci xaw a 
jaaxal. Ñaari doomi golo yi reetaan, caw 
ko, gën a xëcc ci buum gi.
Lee-lee seen ndey dellusi ci kër gi, taxaw 
ci kow miir bi, woo leen, ñu fekki ko, fo 
ak moom ba Aatu Sekk defe ne suy dem 
da leen di yóbbaale. Waaye day jékki￾jékki ne mërr, wacc leen ak Aatu Sekk.
*
* *
Aatu Sekk wutal na ku ci nekk tur. Golo 
gu góor gi mooy Ninki. Rakk ju jigéen 
jeey Nanka.
Ninki-Nanka. Fukki fan ak juróom-ñaar a 
ngii tegul nit bët. Nankaak Ninki doηη
ñooy wéttalam. Ñu ngi miinantesi, nag, 
mook ñaari ganam yi. Li des rekk mooy 
mu mën a waxtaan ak ñoom. Naka-jekk, 
Aatu masul a bare wax, waaye ñetti fan yii 
de, ay noppam namm nañu lool kàdduy 
nit.Golo yi ñoom, ñu ngi wax ni ay 
Doomi-Aadama Aatu xamul sax wan làkk 
lañuy làkk. Li mu ci xam daal, moo di ne 
seen waxin gaaw na lool. Laay ! 
Ndekete golo tamit dina bar...
Xel mi dem fu sore, mu ne :
- Céy, nun ! Fu nu jëm ak Dibi-Dibi ? 
Wànte sama coono beek sama wéetaay bii 
am na lu ñu ma jàngal ci mbiri àddina : 
tés-tés ji nit ñi nekke, dara waralu ko lu 
dul bëgg a fàtte seeni naqar. Lu ñu dugg 
looloo leen ci dugal. Saa yu nit sóobee 
lenn, gasaale na pax suul fa leneen lu ko 
naroon a gëtën.
« Waaye man mii nag, ci lan la nekk ? »
Góor gi Aatu Sekk xamul lu muy tontu 
boppam ci laaj boobu. Li ko wóor daal, 
moo di ne deseetul pexe. Mu ngi wéeru ci 
taatu niim gi, di xaar Ninki-Nanka ànd ak 
moom, ñu doxantuji biir Guy-Géwél.
Ñaari gone yii ñoo ñuul xol ! Dañuy 
wommat Aatu ba ci mbalka mi ci wetu 
Toolu-Buur, ñu yolomal buum gi ñu ko 
yeewe, mu sëgg naan ci ndox mi ba 
màndi. Bu ñu dellusee ci kër gi, ñoom ñu 
lal seen taabal, téye seeni kuddook seeni 
furset, di lekk, di sàqami ndànk. 
Dafa mel ni sax gone yi am na yu ñuy 
jëfandikoo, de ! Walla ? Xet gii gën a doy 
waar ! Mbaa du doomaraam yii dañuy 
naan sàngara ? Su dul sàngara it, niru na 
ko lool ! Li ñuy lekk yépp, ñu ngi waxtaan 
ñoom ñaar. Góor gi Aatu Sekk yéemu. 
Moom daal, su dul woon seen geen yu 
gudd yeek seen karaw gu xonq geek seeni 
daar-daar, mu waat ne ay nit lañu ! Ni ñuy 
waxee ka gaaw, tey!
- Ra-ta-ta-ta-ta-tat !
Ay kàddu yu mel ni ay bali fetal !
Jékki-Jékki, xolu Aatu fees, mu daldi 
yuuxu : Sama baat ci kow ! Man, Aatu 
Sekk, maa ne kenn du la gën a baadoolo, 
yow ! Li ma la defal ci àddina yépp, 
amoo loo may feye lu dul di teg kàddu yu 
ñaaw yii ci sama der ! Bi Aatu waxee 
loolu, ñaari golo yi xoolante ba noppi ñëw 
wër ko. Ninki-Nanka jaaxle lool. Lu Aatu 
xewle bay waxtu ? 
Kan lay xulool noonu ? 
Aatu ηaaη, di xiixat, ba yàgg mu yëkkatiy 
loxoom ni ku réccu li mu def, di jéggalu:
- Baal-leen ma àq de, goney mberaago yi ! 
Dafa am lu ma fàttaliku rekk, sama xol 
fees ! Yéen dungeen ci dara. Samay noon 
ñoo fàqee barsàq bëgg ma fekk fii ma 
toog, di waxtaan ak yéen, ñu coob ma ! 
Waaye dëmm yooyu, dinañu wax lu set 
balaa ñu may wann !
Bi Aatu waxee loolu ba noppi, Ninki jël 
benn xollitu banaana, tiimale ko ci 
gémmiñ gi. Aatu ηaaη, yaakaar ne dafa 
koy jox mu lekk. Ninki sànni xollitu 
banaana bi fu sore, yuuxu, fëgg dënnam, 
xulli Aatu Sekk. Aatu xam ne dafa mer, 
daldi sëgg. Ninki làkkanteek rakk ji. 
Nanka tëb miir bi, dem ci mbedd mi, 
delluseek yatam wu dijj, ne ko jabb Ninki.
Li Ninkiy dóor Aatu yépp, mu ngi koy 
saaga, di ko wéq.
Keroog, joxuñu Aatu mu añ. Seen ndesit 
ya mu daan lekk yépp, dañu ko tuuri 
mbalit. 
Aatu Sekk a ngi leen bëgg a balu àq, 
waaye saa yu ηaaηee, mu mel ni dañuy 
jamat ay puso yu tàng jërr ci gémmiñ gi. 
Fi ñu ko takk, mu ngi yërëmtalu.
Ndeysaan !
- Yéen a ñuul xol, doom ! Nu ngeen àttane 
def seen Maam Aatu Sekk lu ñaawe nii ? 
Dangeen ma bëgg a toroxal, daal ? Naka 
la Ninki dégg baatam, daldi bàyyi tele ba 
mu doon seetaan ñëw tiim kook yatam, 
xàcci, dem ba koy dóor, wàccewaat 
loxoom. Soo gisee Aatu, mu ngi banku ni 
gone gu ñuy waaj a duma mu dem boqu ci 
ndeyam. Ninki xool ko ba seppali ko, 
wacce loxoom ne walbit, dellu seetaani 
teleem.
*
* *
Nanka randatu na ba ci noppi mag ji, mel 
ni ku koy déey dara. Aa ! Ay golo yuy 
déeyante, nag ! Aatu Sekk a ngi bëgg a 
jommi kat ! Déeyante de, masul a xalaat 
ne ku dul nit Njaay mën na koo def. 
Ndax kat, lu Doomu-Aadama denc ci 
xelam la ba noppi fas yéene koo dénk ku 
mu wóolu dëgg. Kuy déey nit dara, sa 
xalaat ngay xelli ci xelam. Te ba àddinay 
baax de, golook yeneen mala yi daawuñu 
xalaat bay wax. Su weesoo seku daal 
- te seku sax li muy wax dara la ci xamul !
- sëpp-jaleñu, yuuxu ak yu ni deme lañu 
xamal mala yi.
Waaye déeyante tàww ! Nguuru Dibi-Dibi 
gii kañ, lu nekk dinañu ko ci gis ! 
Déeyantee ka kéemaane tey ! Du jokkoo 
neen, de ! Déeyante, segg dëgg la laaj, te 
loolu nit Njaay moo ko yelloo. Ak ni 
àddina si tollu, nga taamu ci benn Doomu￾Aadama doηη, wóolu ko, sëgg ci noppam, 
tàbbal ci xelam loo xam ne ginnaaw Yàlla, 
yéen ñaar rekk a xam lan la...
Ci xaaju-guddi la benn balu fetal fëq 
buntu kër gi. Teg nañ ci ñeenti waxtu yoo 
xam ne bal yaa ngi doon def :
- Tuyy ! Tuyy ! Tuyy !
- Ra-ta-ta ta-tat !
Am na it ay këri Guy-Géwél yuy lakk. 
Lakk gi warul a soreyook fi Aatu toog, 
ndax ëtt baa ngi leer nàññ. Aatu Sekk ni 
ci xelam : « Mel na ni gaa ñaa ngi xëccoo 
Toolu-Buur ». Yoon yu bare te yaatooy 
jaar Toolu-Buur, nag.
Moo tax ñu ne :
- Ku teg loxo ci Toolu-Buur yaa moom 
Guy-Géwél, moom dëkk bi. Te ku moom 
dëkk bi, li des ci réewum Jafune mënu laa 
të. Xare Guy-Géwél bee ka nar a metti ! 
Góor gi Aatu Sekk walbatiku, daj ci ñaari 
doomi golo yi, ne leen : 
- Yéen ñaar ñii de, wóor na ma ne Toolu￾Buur la leen seen ndey rawalee, dénk ma 
leen ba noppi nekk ci àll biy taxawaalu.
Golo yi tontu ko ci seen làkk.
Mu ree :
-Dara laa xamul ci li ngeen may wax ! 
Waaye ay doomi golo ci Guy-Géwél gii 
de, Toolu-Buur rekk lañu mën a joge ! 
Benn kanu dal.
- Réll ! Ay roppëlaan tiim dëkk bi, yàbbi 
safara su baree-bare ci mbeddi Guy-Géwél 
yi. Asamaan siy rëg-rëgi, kër yiy riir, bunt 
yépp di dal, jaww ji ñuul kukk ak saxaar.
Aatu Sekk daldi ne golo yi : Dof yaa ngi 
ci yoon wiy ñëw de, léegi ñu ne jamet ci 
sunu kanam ak seeni saar de kombaa !
*
* *
Jaratul werante. Xeex bi agsi na biir Guy￾Géwél. Way-fippu yeek waa kër Dibi￾Dibee ngi jàppante ci wetu Toolu-Buur. 
Oto làrme yaa ngi riir, di waηηeetu ni ay 
fas yu seen fit rëcc, pënd bi topp leen. 
Aatoo ngi déglu it kanu yi, di gis ni safara 
siy raaye asamaan si, door a dal ci suuf, 
tasaaroo. Bakkan yu baree ngi rot ci xeex 
bi. Li leen Guy-Géwél jaral de, réy na ! 
Foo tollu, dégg ay soldaar ñuy jooy, naan :
- Wóoy sama ndey !
Xeex bii de, xanaa mooy bi mujje...
Rajo bi sax wax na ko :
« Waaw. Nee ñu de, ku teg loxo ci Guy￾Géwél gàddu ndam li. » Lenn moom wóor 
na Aatu. Bés bu jàmm dellusee Jafune, 
baadoolo dootul des Guy-Géwél. Béréb bu 
ame nii solo, boroom alal yi dinañu ko 
aakimoo. Rax-ci-dolli, dafa tafu ci géej gi 
te it dex gi sorewu ko. Te ku nekk xam na 
ni boroom barke yi yéenewuñu kenn 
péexu géej gi.
Am na góor suy wax ci rajo bi. Nee ñu ku 
xelam màcc la ci mbirum làrme ak 
bóomateek yu ni deme.
Mu ngi naan :
« Waaye man de, ci sama gis-gis bu gàtt 
bii, yaakaar naa ne xare Guy-Géwél bii du 
gaaw a sotti. Ndax ku fexe ba teg ci loxo 
it, kepp la fi dina yomb lool. Waaye nanu 
xaar rekk, li ci kanam rawul i bët ».Góor 
gi Aatu Sekk wiccax bopp bi, gëmm, 
tàmbaliwaat dajjant. Sibbiru bi sonal na 
ko lool wànte nanguwul a tëdd ci lal. Xam 
na ne su ko defee dootul mën a jóg te kon 
sax du ñàkk mu jaare fa ñibbi àllaaxira. 
Lu mu yëg ci yaramam la. Pas-pasu dund 
doηη a ko téye, nde kon leneen lañuy wax. 
Ñaari gone yi kañ, ñoo ko jaaxal. Lu mu 
leen def ba ñu koy yeew ci niim gi, di ko 
sànni seeni ndesit, su ko bañee lekk ñu 
koy duma ay duma yu metti ? Bu doon 
sagoom de, ñu may ko mu sangu, sol yére 
yu set, jublu penku julli, ni mu ko daan 
defe àjjuma ju jot.
« Céy sama gan yi ! Ñu ngay kurti￾kurteeti ci biir saal bi, de ! Baat yooyu 
may dégg, ñoom rekk la mën a doon ».
Noonu, Aatu fexe ba yolomal buumam, 
jóg ndànk, di yoot, ba dem bett leen. Ñu 
ngi ne noηη ci kanape saal bi, janook tele 
bi. Aatu gën a waaru. Moom mi 
yaakaaroon ne tele bi baaxatul ! Ak lu ñu 
bare-bare pexe, defaruñu ko xanaa kay... 
Dikkleen ! Waa Guy-Géwél, dikkleen ! 
Golo yuy defar tele, nag !
« Lu tee, sax ? Réew mu dof bu mel ni 
Dibi-Dibi mën a jiite kat, dara waratu fee 
jaaxal kenn ! »
Góor gi Aatoo ngi làqu ci ginnaaw buntu 
saal bi di leen seetaan. Sañul a sëqat. Su 
ñu yëgee ne yolomal na buumam ba jóg 
taxaw, dañu koy rey ! Xale bu góor bi, 
Ninki, dafa rekk soxar, moom ! Ci tele bi, 
benn janqu tubaab a ngi làkk nasaraan.
Ni muy waxee gën a gaaw ! Waaw, 
moom sax ndax dina noyyi suy wax ? Saa 
yu noppee, am benn woykat bu feeñ ci 
tele bi. Aatu jot naa gis ñeent mbaa 
juróomi woykat ñuy tëb di dal, ñaq tooy 
xepp, di yuuxu, sol ay yëre yuy melax. 
Kenn ci ñoom a ngi fecc taatu-lawbe, ànd 
ak ay janq yu sol yëre yu ñuul kukk.
Góor gi Aatu ne ci xelam :
« Céy goloo am bayre ! Gone yi ma gis 
ñuy fecc léegi yépp, golo yi doηη lañuy 
toppandoo ! »
Ñaari golo yi ñoom taluñu dara, xanaa ne 
jàkk tele bi, ne tekk, noyyi sax defatuñu 
ko. Aatu Sekk sog a nànd nag lu tax ñu 
gëj koo wéttalisi. 
Ndeke guddeek bëccëg ñu ngi seetaan 
tele! Leneen lu dul loolu safatuleen.
« Xanaa ma jàppe ko noonu, boog ».
Aatu taxaw na lu mat genn-wàllu waxtu ci 
buntu saal bi, te Ninki-Nanka yëgu ci 
dara. Bi doomi golo yi génnee, fekk nañu 
góor gi Aatu mu takkaat buumam ba mu 
dëgër, di nelaw-nelawlu ci taatu niim gi.
Fan yooyu yépp, golo yi dañu xawoon a 
mel ni ñu fàtte góor gi Aatu Sekk. Su leen 
gisee, dañu ko romb, dem ci waañ wi 
defari seen kafe, daldi gaawantu dellu 
jaaxaan ci kanape saal bi.
Aatu moom, dara dàqalu ko nëbbu di 
seetaan ñaari golo yi ñuy seetaan tele ! 
Ñaari waxtoo ngeeti mu tafu ci ginnaaw 
bunt bi di leen xool. Nankaa ngi ànd ak 
benn woykatu tubaab bu jigéen di fecc, 
kookuy woy, mu koy awu. Lu ndaw si 
def, mu def ko. Mu ngi la koy salliirul, di 
fëgg dënn bi, di wiccax bopp bi, ba ne 
tuuti mu taxaw, ne jabb loxo càmmooñam 
Ninki. 
Kokku téye ci ndigg li, ñu ànd di 
wëndéelu, fu nekk ñu fay sànni seeni tànk, 
coow li ne kurr ci saal bi. Góor gi Aatu 
waaruwul yem ci. Dafa tiit bay dankaafu 
boppam :
« Aatu Sekk, ñaari gone yii waxaguñu li 
ñu la naral, de : ndof ak dee ngi lay yoot. 
Bul ko nangu. Lànkal, Aatu Sekk, bul 
nangoo jommi. » Aatu Sekk, yaa yey 
muslu ci sa ñaari gan yi. Bàyyima yii, soo 
leen di xeeb ñu lay gaañ ! Nook ñoom a 
bokk dunyaa. Ëpplewunu leen ci benn 
yoon. Dégg naa sax dinañuy yéemu lee￾lee ci sunu njaayum puukare mu metti, di 
nu jëw ci seen làkk, naan, xam naa :
- Doomi-Aadama Njaay yi fan lañu teg 
seen bopp ? Lu tax ñu yaakaar ne képp 
kuy noyyi ci kow suuf si ñoo la gën ? Aa ! 
Neex ba dee !
*
* *
Soldaari Dibi-Dibi yeek way-fippu yi 
wéerati nañu seeni ngànnaay.
Ñetti fan a ngii Guy-Géwél ne selaw.
Taxul nag waa gox bi ñibbisi. Loolu, kenn 
waxaalewu ko sax. Mel na ni Dibi-Dibee 
jekku way-fippu yi. Bi Aatu Sekk déggee 
loolu, dafa jàpp bopp bi, mbir mi def ko 
tiis wu réy :
- Ba waa ju kannasu jii daal, moo nar a 
wéy di nu jiite ! Dina fi toogati ay at, di nu 
tuur àndaari wax, ñépp di ko sukkal, di 
raam, ku jóg taxaw mu dóor la bal nga 
daanu ! Waay Afrig moo sonn !
*
* *
Sàkk pexe jot na. Moo yey fagaru, bala ko 
ganam yiy jommal. Guddig lëmm la toog, 
ne fàww mu fàttaliku lépp lu mu mas a 
xam mbaa mu mas koo dégg ci mbirum 
golo. Ku bañ ñu bett la, dangay teel a 
fagaru. Ndax bés bu fippu yeek Dibi-Dibi 
juboo, ba ay wi dakk, moom Aatu Sekk 
dina defanteek golo yi ba géej gi fer. Du ci 
bañ dara, nag ! Dinañu ko wax lu waral ñu 
yeew ko ci taatu niim gi dëj ko fi. 
Aa ! Moom daal mooy seen jaam ? Dina 
leen won mooy kan !
Ninki.
Nanka
« Sunu xaree nar a metti ! Dinaa leen jàng 
ba jeexal leen, ndax ma xam fu ma leen di 
jaar ! »
Aatu Sekk lim ci xelam fànn yi mu 
yaakaar ne warees na cee gëstu ngir gën a 
xam xeetu Ninki-Nanka.
« Lépp lu gëstukat yi bind ci mbirum 
golo, war naa koo jàng. Dara waru ma cee 
rëcc ». Jamono jan la xeetu golo feeñ ci 
dunyaa. Fan la golo gën a baree : réew yu 
tànge ni réewi Afrig yi mbaa ci dëkk yu 
liwe ni yu Tugal yi ?
Dëkk bi kenn sañul a bóom golo. Nekkul 
réewum End, saxam ? Askan yi leen di 
wàjj, di lekk. Golo yi dëkk ak nit ñi, di 
dem aka dikk ci mbeddi Sibraltaar yi. Lee￾lee kenn ci ñoom taxaw ci benn bitig, jënd 
sigaret, taal, daldi xëcc ba noppi sànni 
saxaar si, dëngalu dem yoonam.
Golo yi ñu tëj fii ci Toolu-Buur, gone yiy 
ñëw di leen seetaan, di leen sànni gerte 
kemb ak xollitu banaanaak xollitu sorãs.
Naka la golo yiy dunde ci àll bi.
Ni ñuy tànnee seen njiit.
Ni ñuy séye ci seen biir.
Li ñuy lekk. Góor gi Aatu di lim ba agsi ci 
ni golo gu jigéen di doxaleek ay doomam. 
Mu ne ci xelam :
- Lii mooy li ëpp solo ci mbir mi.
- Ni golo mënee toppandook ηóobi. 
Ñaawaayam bu metti :
- Ku ñu ne yaa ñaaw ni golo, xas nañu la 
dëgg ! Ndax rab woowu sax am na wàll ci 
cosaanu réewum Jafune ? Xelu Aatu ne 
yarr ca juróom-ñeenti téeméeri junniy 
golo ya jógaloon Nijaay Gaynde. Guddeek 
bëccëg ñu topp ko. Muy fàdd rekk, wànte 
saa yu demee baa yaakaar ne jeex nañu, 
ñu gën a bare ciy bëtam, topp ko rekk, ñii 
langaamu ci cari garab yi, ñii di ko sànniy 
xooxi màngo. 
Ñu jàppee ko noonu lu mat juróom-benni 
fan. Nijaay Gaynde dem ba amatul pexe, 
mu jaaxaan, jébbal leen boppam. Ñu wër 
ko nag, di ko ηóobi, di ko saaga ci seen 
kàllaama golo. Ba mu leen wóoree ne 
Nijaay Gaynde Njaay saay na, ñu bàyyi ko 
fa dem seen yoon.
Ni golo nirook nit, nag ! Moom kay, ñépp 
war nañoo xas golo ba mu des nun. Ndax 
lee-lee nga ubbi ab téere, gis ci nataalub 
Doom-Aadama, nga xool bu baax xar￾kanam gi, mu indil la bu baabun mbaa bu 
dàngin. Jàkkaarloo golo ak nit mënees 
nañu cee duy géeju xam-xam. Su la golo 
nee jàkk, fàww sa yaram daw, nga dawale 
say bët. Du tax mu may la jàmm. Am na 
lu mu lay wax, de. Soo demee nun ñii 
danu ko def i ree, mu naan :
- Xoolal ma ngóor sii rekk ! Sama mbokk 
mee ñeme lu metti ! Waay, yaa sob ! Lu la 
xiir ci gii génn xeet ? Li ngay tiitaroo, jar 
na koom ? Yaak man la woon démb, nuy 
dóor-dàqe ci àll bi, di dunde ay xobi garab 
ak i doomi màngo. Fàttalikul. 
Dafa neexoon ba dee ! Nga xéy bés rekk 
ne doyal nga ci nekkin boobu ! Ban njariñ 
la la amal, tey ? Nee nga tuddatoo golo, 
ndax yaay Nit. Su sa soxna ëmbee, nga ne 
ko bumu jaar ci sama tur, mu may woowe 
noppi-jaboot. Fu mu foog ne dinaa fa aw, 
mu jaar fa ca des ndax rekk ragal dajeek 
man, ma jigadi doomam. Nee nga yow 
rekk a am xel, di defar ay roplaan ak ay 
jumtukaay yu kenn xamul. Yu ñàkk 
faayda yooyu tax nga xeeb ma. Sa doom 
yu xamadi yi duñu ma romb te neewuñu 
ma :
- Mbëllee ! Céy golo, lu tax nga ñaaw nii 
ak sa taat yu lakk yi ?
Ñaawuma kañ, doom, damaa nirook baay 
kepp ! Ñàkk xam li mu waral bare na ! Te 
bu dara desul lu dul ηóobi, maa ko dàq 
fuuf say doom ! Te sax, nanu waxante 
dëgg, saa waay. Tas nga àddina si, sonal 
sa bopp, dëkke naqar. Bi nga xamee ne 
noonu la yëf yiy mujje, mënoon nga des 
fii, ci kow garab gi ! Bul ko yàggal, ngóor, 
tee ngaa yéegaat, fekksi ma fii ?
Li nga nekke kat, gisuma lu ko jar ! Ku 
nekk naan sa moroom maa la dàq daw, 
maa la dàq jàng, sama jëkkër moo ëpp 
xaalis sa jëkkër, sama réew a ëpp doole ci 
réew yi ci àddina si sépp ! Yu ñàkk solo 
yooyu bañu leen ci ba ku jekku sa 
moroom butti ko. Waaye fi nga ma yéeme 
dëgg, mooy bi nga jëlee sa sagaru kayit, 
rëdd ciy nataal, tudde ko xaalis, làq ko fu 
sore nag, nit ñi war a reyante ngir xam fu 
mu nekk, ñu fexe ba luqatee ko fa. Waaw. 
Yow kat yaa ne ku amul ci kayit yooyu ba 
mu doy, du lekk du naan, te bu feebaree 
du faju ! Loolu nag, nga wéer ko fan, 
yaaram ? Góor gi Aatu geestu fu nekk, di 
seet fan la golo giy waxeek moom.
Réewu Dibi-Dibee doy waar ! Waaye nag, 
du toog ne yàcc-yàccaaral, ay golo di ko 
xas ! 
Xol bi daldi jóg, mu tëb, ne day fekki 
Ninki-Nanka fa muy seetaane tele, 
defanteek moom ba mu saf sàpp ! Waaye 
góor gi fàtte woon na ne buum a ngi 
yeewe ci baat bi. 
Ni mu xëccoo, buum gi naj ko, mu yuuxu. 
Nankaa jëkk a génn, gis ko, daldi woo 
mag ji. Ninki ñëw, gëdd góor gi ba noppi 
fasaat buum gi ba mu gën a dëgër.
*
* *
Guddig sàttumbar. Biddéew yaa ngi tiim 
Guy-Géwél di melax ci asamaan si. Yoo 
yeek yeneen gunóor yaa ngi biiw. Lu mat 
waxtoo ngi nii Aatu Sekk di wër garab gi. 
Waaye mënul a dem fu sore ndax li ñu ko 
yeew.
Jékki-Jékki ëtt bi leer nàññ, suuf si yëngu. 
Aatu Sekk séen lu xàwwikoo ci asamaan 
si, wëndéelu ci jaww ji ba noppi tàbbi 
géej, ni :
- Tu-tuuy ! Ne tuuti mu dégg ay tànk yuy 
jëmsi ci moom. Mu daldi ne ci xelam : 
« Ñooma. Agsi nañu. »
Ñan ñooy ñëw sax ? Waa kër Dibi-Dibi 
mbaa way-fippu yi ? Waaye ndax loolu 
sax amati na solo ?
« Ak ñu ngeen mënti doon, maa ngi leen 
di xaar ! Ñëw leen def ci man lu leen
neex ! Yàllaa leen ëpp doole fuuf ! »
Xelu góor gi Aatu Sekk ne yarr ci Ninki￾Nanka. Mu yuuxu :
- Yéen daal, waat ngeen ne sama saal beey 
seen fowukaay ! Baax na ! Su ma leen fa 
fekkee dinaa lakk seen lu bon !
Mu direeku ba ci ñoom, fekkati leen ñu 
jaaxaan di seetaan tele. Ku mas a gis lii ? 
Tele buy tàkk guddeek bëccëg... Ay 
futbalkat a ngi topp ci benn bal bu weex di 
daw. Am na ku ñu ci ne jabb benn kayit 
gu xonq, dàq ko ci biti, mu teg ñaari loxo 
yi ci bopp bi, di jéggalu. Moroomam mi 
mu gaañ a ngi jàpp ci tànk bi, di gaññ, di 
wañaaru ci déndub futbal bi. Doomi golo 
yi ñoom, ndekete ñu ngi janook seen tele 
di nelaw bay xandoor. Aatu Sekk daldi 
dëpp, xool montaram.
- Ñetti waxtook genn-wàll rekk a jot. Bët￾setagul. Nelawaat xej na fi.
Du ñàkk mu am ñu ne góor gi Aatu Sekk 
bare na lu muy wax waxu telewisoη. 
Ñooñu de, su ñu seetoon bu baax seen xel, 
dinañu xam ne yëf yi mënul a deme 
neneen. Naka lay def ba xelam du nekk ci 
tele bi dëkkee tàkk ci saal bi ? Mu ngi 
Guy-Géwél di xaar. Lu muy xaar ? Xamu 
ko. Xamul it ñan lay xaar. Ñu ngi ci yoon 
wi daal, ak seeni ngànnaay. Ginnaaw 
reyantee xew Jafune, kañ ! Aatu Sekk 
fexewaat ba yolomal buum gi ñu ko 
yeewe, raam ba ci buntu saal bi, tiimaat 
Ninki-Nanka.Telee ngi wone ay saar de 
kombaa yuy yàbbi safara, di mbëkk garab 
yu ndaw yi ci àll bi, ñuy daanu. Ay 
soldaar a ngi daw, di wut fu ñu làquji 
waaye fu ñu aw, saar yi kar leen, soqi, faat 
ci ñu bare.
Bi loolu weesoo, ñu gis benn soldaar bu 
ñu jam ci dënn, mu nekk ci sukkuraat, 
ndeysaan, tëdd ci ñax mi, deret jiy 
walangaan, muy janeer. Mook coroom ñu 
ngi dóor-dàqe ci kow benn tund, di 
xàqataay. 
Ku leen gis xam ne ñoom ñaar nobante 
nañu lool. Ndaw si taxaw, joxoñ bakkanu 
far wi, cof kook baaramam, ne ko :
- Fii laay noyyee !
Ku góor ki ree, gën koo kott.
Janq bee ka rafet, kaar ! Karaw gaa ngi 
ñuul kukk, di watatu ci ginnaaw mbagg yi, 
cëru jigéenam yépp mat sëkk. Xaleelu 
góor bi dab ko, kottaat ko, ñu 
fóonantewaat. Ñu teqalikoo, ku ci nekk ne 
jàkk sa moroom, ñuy làkk nasaraan.
Ku góor kaa ngi tàggu janq bi, naan ko:
Maa ngi nii di waaj a dem xare, ni samay
moroom. Yow rekk laa mas a nob, 
Margërit. Su ma dellusee ci jàmm, dinanu 
daganal diggante bi. Boo gisee Margërit, 
mu ngi jooy, ndeysaan, bay yikkat, far wiy 
jéem a dëfal xol bi. Noonu ñu 
kottantewaat, fóonante ba mel ni ñu 
àndatul ak seen sago. Ndaw si jékki-jékki 
jéngu, futtiku sànniy yëreem, ne moom 
moo tey, dafay jébbal far wi boppam ! Ku 
góor ki lànk, ne ko mukk du ci dal.
Bi film bi àggee foofu nag, Aatu Sekk 
seetlu na lu doy waar. Bi ndaw si 
tàmbalee futteeku, ñaari doomi golo yi 
dañu daldi tàggook seen sago ci saa si. Ñu 
ngi yuuxu, di tàccu waa ji. Waaye bi 
soldaar bi bañee tëdde coroom, jéppi nañu 
ko lool. Dem nañu sax bay dóor tele bi, di 
sànni seeni loxo fu nekk, di ciipatu, di 
saaga waa ji ! Mel ni ñu naan :
- Ngóor sii moo ñàkk faayda, dëgg ! Gel 
bu tooye nii moos, yéene la ko, di la ko 
jox ci xol bu sedd, ngay nakk-nakkal ! 
Mbaa du ponkal mii daa tële, di ? Aatu 
Sekk gën a tee waaru. Waaw, mbaa du 
gune yi dañoo dégg nasaraan ?
« Xanaa kay du ci tele bi lañu jànge làkk 
woowu ! »
Góor gi Aatu Sekk walbatiku, raamaat 
ndànk ba ca taatu garabam ga, yeewaat 
boppam, jaaxaan, di nelaw-nelawlu, ni mu 
ko tàmmee def. Ban bés lañu nekk ? 
Altine ? Àllarba ? Xamu ci dara ba dara 
boolo jeex. 
Bés yi maasaloo nañu. Jamono ji ci 
boppam saay na. Aatu Sekk njort na ne 
léegi ràññee tàkkusaan ak njël të ko. Li 
wóor daal, moo di ne fexe na ba dagg 
buum gi ko doomi golo yi yeewe, dem 
doxantu moom kenn biir Guy-Géwél.
Keroog jooju la Aatu Sekk bég ! Péexu 
géej gaa ngi koy dugg, di yëkkati 
mbubbam, di raxas xel meek xol bi ba ñu 
set wecc. Waaye bésub tiis la woon it !
Guy-Géwél a ngi xasaw xunn ndax néew 
yu yàqu yi tasaaroo ci mbedd yi. Saa yu 
leen jube, ay tan naaw, tag ciy garab, xaar 
fa ba Aatu sore, ñu wàccaat di luqati bëti 
néew yi, di daggat seen yaram.Yàllaa 
musal keroog Aatu Sekk ba dajewul ak 
soldaari Dibi-Dibi yi mbaa way-fippu yi.
Céy ! Ku ko ne woon dina toroxi bés ba 
ay golo di ko def seen jaam !
Moom Aatu Sekk, doomu Fara Biram 
Sekk ma maamam Saa-Ngóone Penda 
Sekk des Somb ! Monte de, su ko neexoon 
mu jaare fi dem yoonam ! Waaye yëf yi 
jarul a yàkkamti. 
Sàllaaw dina won ñaari golo yi mooy kan! 
Du daw mukk ba noppi di taafantoo wuti 
doole. Déedéet ! Day dellu kër ga, jébbal 
boppam Ninkeek Nanka te xam ne yàgg￾yàgg dina leen jekkuji. Xanaa du ndànk￾ndànk ay jàpp golo cib ñaay ? Naka la 
doomi golo yi dégg Aatu Sekk laal buntu 
kër gi, ñu daldi dawsi di ko xool ay bët :
Foo nekkoon, yow ? Kañ nga tekki sa 
buum bay dem di wëndéelu biir Guy￾Géwél ? Tey lanu lay ñef ba nga xool 
benn béréb ! Xaj bu bon bi ! Ñàkk jom ba 
dee ! Aatu Sekk a ngi dof-doflu, naan 
leen :
- Goney mberaago yi, dama tàllali woon 
samay tànk. Lu leen tee gunge seen 
maam ? Yéen a bon ! Man sax mere naa 
leen ! Ñaari doomi golo yi salliiru, song 
ko. Góor gi Aatu gis ni ñu ko wëre, di tëb 
di dal, di xultu, mel ni ñuy waaj a xar suuf 
si dugg ci. Bi leen Aatu Sekk dégloo bu 
baax, la koy sog a leer ne nasaraan lañuy 
làkk. Mu xaw a jëli li ñu koy wax : 
- Foo nekkoon, Aatu Sekk ? Seet nanu la 
ci kër gi yépp ! Waaye nun nga koy 
digaaleel, li nga def tey moom dootul 
ñaar ! Noonu, Ninki jël benn musóor tàkk 
bët yi, tafaale gémmiñ gi, bàyyil ko tuuti 
fu mu mën a noyyeek bakkan bi, ba noppi 
nag taxawal ko ci taatu niim gi, wërale 
yaram week benn buum gu gudd a gudd. 
Bi mu ko yeewee ba mënatul a yëngu, ñu 
dal ci kowam di ko dóor ay dóor yu metti.
Caw nañu góor gi Aatu Sekk benn yoon, 
caw ko ñaari yoon, caw ko, cawaat ko, mu 
ne këj, faalewuleen, mel ni du moom 
lañuy dóor. Nanka gën a mer, nag, daldi 
suy kaani gu mokk ci góomi Aatu Sekk yi 
! Yaramu góor gi mel ni da ñu ci sottiy 
xal, muy yuuxu, di leen saraxu ni gone gu 
tuuti.
Doomi golo yiy màttu, naan ko :
- Ñaw ! Danga doon jaay dërkiis rekk ! 
Gat di ! Aatu Sekk xamatul lu ko yëf yiy 
niru, muy jooy, naan leen :
- Waaw gone yi, lan laa leen def ? Lu tax 
ngeen bañ ma nii ? Rey leen ma benn 
yoon ma noppaluji àllaaxira ! 
*
* *
Doomu-Aadama Njaay moo kéemaane ! 
Góor gi Aatu dafa jékki-jékki rekk, benn 
woy ne cabax ci xel mi, mu yëg ni yaram 
wiy dawe. Ndax sax woy woowu dafa 
jóge fu sore, ñëw dëgg-dëgg ci xelam ? 
Du rekk ay kàddu yu neex, kaar, yu 
ngelaw li yëkkati, ñuy wëndéelu ci jaww 
ji, di ko gungewaale moom Aatu Sekk ci 
tukkeem bu mujj ?
Man ràkkaaju naa ! Waaw, man ràkkaaju 
naa ! Waay, lii moo neex waay ! Déedéet, 
ngelaw li ci boppam mooy woy, moom 
mu koy awu, di ko gunge, naan ci 
suuf : Man ràkkaaju naa ! Waaw, man 
ràkkaaju naa ! Ngelaw, am nga géwél, te 
man mii, Aatu Sekk, maay sa géwél ! Na 
ko ñépp xam bés niki tey!
Li muy woy ci suuf yépp, mu ngi jéem a
fàttaliku lan moo tegu ci kàddu yooyu, ak 
fan la leen mas a dégge. Ndax du woyu 
kasag wu mu daan dégg ci ngoneem ? 
Wànte woyu kasag neneen lay tëdde, 
mooy gën a xumb. Bu gaa ñiy tëgg, rëkk 
yeey gën a jegeyoo.
Waay Ninki-Nanka, kaay tekki samay 
loxo ndax ma mën a tàccu ngelaw li !
Man ràkkaaju naa ! Waaw, man ràkkaaju 
naa ! Su ragalul woon a fen de, dina ne ci 
bàkkub mbër mu fi siiwoon la ko xelam 
jukkee. Du bàkku Yuusu Jéen sax ? Xéy￾na it muy bu Maam Góorgi Njaay.Cam ! 
Sëtu Maram Jéen ! Waaw ! 
Wax dëgg Yàlla, xamul ci kan la mas a 
dégge woy wii.Waaye su dul woon kumpa 
googu, ndax Aatu Sekk dina am bànneex 
bu ni tollu ? Ci diir bu gàtt a gàtt, mu 
dellu nekk waxambaane, di daagu ci biir 
géew bi.Man ràkkaaju naa ! Waaw, man 
ràkkaaju naa ! Mu bëgg it xam lu kàddu 
yooyu tekki, mu të ko. 
Ku leen fent ? Lan la ci jublu woon ? Am 
na ay kàddu yuy yëngal nit ki te du xam lu 
tax. Gayndee Njaay, mbarawàcc ! Baat 
boobu, saa yu ko waa Jafune déggee, 
tàggook seen sago, mu ñaax leen, ku ñu 
song daan la. Fan la Ninki-Nanka génne, 
ba ñëw janook moom ? Keroog la góor gi 
Aatu Sekk mas a réccu li mu toppul waa 
Guy-Géwél ba ñuy gàddaay. Waaye fekk 
na su ma yëgoon dem yoonam bu yàgg a 
yàgg ! Xef-xippi ay soldaar ne mëll ci ëtt 
bi. Aatu Sekk xàmmee waa kër Dibi-Dibi. 
Ni ko Ninki-Nanka yeewe ci taatu niim gi, 
mu ngi muut-muuti ndax bëgg a fexe nu 
mu rëcce. Aatu Sekk a ngi tiit ba fàtte ne 
dañu taf gémmiñ gi.
Muy jéem a yuuxu :
- Wiiw Dibi-Dibi ! Wiiw Dibi-Dibi ! Dibi 
Dibi ! Waaye kàddu yooyu benn agsiwu ci 
ba ci gémmiñam, ñoom ñépp a naju ci biir 
putam, des fa.Aatu gis leneen lu doy waar 
Loolu lan laati ? Xanaa ay soldaari 
Tubaab yu wàcce ci garab gi, di daw ci ëtt 
bi, fu nekk ñu dugg fa. Aatu yéemu :
- Waaw, kañ la Tubaab yi bokk ci xeex
bi ? Ndekete at yii yépp xaj yu bon yaa 
ngi ci kow garabi Guy-Géwél yi, tiim ma ! 
Ñii ma gis ñuy wëndéelu ci kër gi de, 
benn Xonq-Nopp mooy seen njiit ! Walla 
boog damay gént ? Bi Aatu Sekk génnee 
ci mbedd mi di seet lu xew Guy-Géwél la 
dajeek ñi ci des. Ñaar-fukki Xonq-Nopp 
yu làqu ay at ci kër gi te moom Aatu Sekk 
yëgu ci dara ! Seetal ma lii rekk ! Benn 
soldaar génne ci saal bi, ànd ak Ninki￾Nanka, ñëw ba ci kilifaam, am lu mu ko 
wax. Kooku xool Ninki-Nanka, tàllal ko 
loxo, ñu jàmmasante bu baax. Góor gi 
Aatu Sekk gis ni soldaar seek doomi golo 
yi wegantee, mu daldi xàqataay : Ndekete 
nii la àddina suy tukki di mel ! Lu fi 
soldaar yu weex yii di wut ? Wóoy, man ! 
Ku may wax lu xew Jafune ? Ay soldaar 
yu weex tàll ! Ñaari golook seeni daar￾daar ! Ma ni : lu xew Jafune ? Yaayu 
Ninki-Nanka agsi, ñëw ba janook góor gi 
Aatu Sekk, daldi taxaw. 
Ñu xoolante ñoom ñaar, mu rocci fetal gi 
mu làqoon ci lafu sëram, dàkk ndànk Aatu 
Sekk.Golo gu jigéen gi soqi, soqiwaat.
Góor gi Aatu Sekk yëg ni ko ngelaw liy 
tàggoo, di raay kanam gi : Man ràkkaaju 
naa ! Waaw, man ràkkaaju naa !
TÉEREB WIS
Badu, wóor na ma ne su ma la laajoon lan 
mooy gën a biral sunu aaday cosaan ci 
mbirum fo ak tàngal yaram, dinga ma ni :
- Làmb la, Ngiraan.
Su ma delloo ne la :
- Limal may turi mbër, du ñàkk nga ni ma :
- Tafaa Géy mbaa magam Mbay Géy, 
Duubal Lees, Mànga, Tubaabu Joor ak 
Bàlla Béey.
Su dee ku la mag laa laaj loolu, xéy-na 
dina ma ne :
- May ma, Ngiraan, ma fàttali askan wi 
jaloorey Mbay Ja Jóob, Abduraxmaan 
Njaay Falaη, Paate Jóob, Fóode Dusuba 
walla Landiη Jaame.
Mbër yooyu yépp, bëre-dóor a tax ñu xam 
leen. Yow Badu, soo daggee paas dem 
seetaani làmb ja Ibba Maar Jóob, mbër yi 
takk seeni gàllaaj, ñu leen di tëggal, ñu 
ngembooy sëri rabal yu rafet di bàkku, di 
tuuroo soow ak saafara, Xaar Mbay 
Majaaga di woy :
Làmb góor a ko moom,
Lii bu doon làmbu jigéen sax jeex na- a-a￾a, Ku ci nekk ànd ak sa gàngóor, gaa ñiy 
sànniy pitax ak a toj ay nen, loolu yépp 
soo ko déggee, teg ci sa bët, fàww sa 
yaram daw, Badu. Noo def sa xel dem fu 
soree-sori.Ñu dégg laak ñu bañ laa dégg, 
dinga ne :
- Futbal neex na lool te am bayre, waaye 
ci dëgg-dëgg làmb mooy sunu cosaan, ni «
sumo » mbaa « sido » nekke cosaanu 
réewum Sàppoη. Kon jaadu na ay nit jóge 
bitim-réew, ñëw di jël ay nataal mbaa di 
defar ay film ci sunu làmb ji. Su ñu delloo 
fa ñu dëkk, dinañu ne :
- Po mii ñu leen di wonsi nag, waa 
Senegaal a ko moom. Bi ko seeni maam 
sàkkeek léegi, lu mu néew-néew, war naa 
mat fanweeri xarnu ci ginnaaw.
Ku ciy sañ a teg baat ? Monte de Badu, su 
ñaari mbër yi bàkkoo ba noppi, def seeni 
déebaa-déeb ba janoo di léewtoo, 
ku ci jëkk a yëkkati sa loxo dóor sa 
moroom teggi nga yoonu aadaak cosaan !
Lu ma tax a wax loolu ? Dafa fekk ne 
bëre-dóor, ak li coow liy bare yépp, Maam 
masu koo xam. Bëre dóor, benn Tubaab 
bu xonq coy bu tudd Móris Sakeη moo ko 
dugal ci réew mi 
Móris Sakeη moomu, minise la woon, 
dëkkoon Sàndiñéeri gii, ci wetu màrse 
Sàndaga. Bi ma newee gone, gunge naa 
bés sunu benn Garaη muy seeti tubaab 
boobu ma lay wax. Maa ngi gisaat Móris 
Sakeη. Ku am taxawaay la, kanam gi wow 
koη, mu xaw a xuuge. Mu ngi sol keroog 
tubéy ju gàtt, yeel yi ne fàηη, sew ruuj. Ñi 
muy liggéeyal ay doomi réew mi lañu, 
waaye moo leen yilif ñoom ñépp. 
Bi nu duggee ci mbaar mi maak Garaη 
Maxu, Tubaab baa ngi dem aka dikk, ñàq 
tooy xépp, di joxey ndigal.
Tey nag Garaη Maxu dafa àkksi Móris 
Sakeη, ndax nee na tubaab bi dafa ko 
ameel xaalis. 
Garaη Maxoo fi dàq xeex, ëpp fi fit, 
waaye du tooñ. Moo tax mu jëkk jéem a 
sàng Tubaab bi sutura.
Kooku di ko jaay ñàkk teggin :
- Nuu tarwaaye, Maxtaar, paa salaamaaleg
Ust ! Ayca ! Garaη Maxu daldi gis 
boppam ci saa si :
- Waay, Xonq-Nopp bii man lay sëppu, 
tey laay dëgg ndeyam ba mu xool benn 
béréb ! Naka la wax loolu, daldi jubal ci 
Sakeη, tàllal ko loxo :
- Sama kaaw laay jëlsi, laa wax ! Gaawal, 
mbaa ma...
Waay ! Ñu xoolante ñoom ñaar. Boo 
gisee mbaar mi, ñépp a ngi liggéey￾liggéeylu, waaye kenn noyyeetul sax. 
Móris Sakeη yuuxu moom it :
- Fous-moi laa camp ! Haa ! Toi ménacer 
moi, allez, dewoor! Xawma kan, wànte du 
Garaη Maxu mooy nangu ñu koy toroxal 
ci biir ay nawleem ! 
Dafa daw wuti Tubaab bi, taxaw ci 
kanamam, xulli ko. Móris Sakeη gis paaka 
bi Garaη Maxu téye, daldi tàmbalee dellu 
ginnaaw. Fu mu aw, Garaη Maxu topp 
kook paakaam. Ñépp a ngi ne tekk, di leen 
seetaan. Benn paa bu doon liggéey ak 
Sakeη ne Garaη Maxu :
- Maxu, mbaa seet nga bu baax li
ngay def?
- Amul fog ! Su ma seen gaayin bi feyulee 
sama kaaw tey dinaa ko butti, fanaani jeel, 
man Maxtaar Gaynde ! Góor gi ne ko :
- Yoonu jàmm sorewul. Ñii baaxuñu, de ! 
Ñaata la la yoreel, sax ?
- Weer wii ñu génn, indil naa ko juróom-
ñeenti mbër. Moom xam na ñaata la.
Li muy nekk kabase yépp, Móris Sakeη 
xam na ne Garaη Maxu jekku na ko. Mu 
soppi yëf yi ay kaf, daldi ree :
- Toi aimer argent, Maxu ! Moi ami, te 
payer argent !
Garaη Maxu ne këj, di ñàngal. Ñu fey ko 
xaalisam, mu jiital ma, nu dellusi Ñarelaa. 
Keroog may na ma lu ma jënde pastel ci 
Meer Màgget ba noppi ne ma :
- Du xam nga Tinaa Delgaado, sama gelu 
ηaaña bi ?
- Waaw, Garaη !
- Joxal ma ko ñaar-fukki dërëm yii, ne ko 
mu rëgal ci kaccuupa, maak sama kàngam 
yi dinanu reersi ngoon !
Garaη Maxoo doon ngànd dëgg ! Masul a 
nangu kenn yab ko. Badu Taal, ak lu waay 
mën a wax, Senegaal réewu bañkat la ! 
Xawma naka la tubaab yi def ba xoj ñu ak 
seeni karwaat, ñuy dox nii ci seen waaw ! 
Jaaxal na ma de, man Ngiraan Fay ! Lii 
moo doy waar ! Bañkat yi mel ni Garaη 
Maxu yi fi jaar yépp, teewul ay 
doxandéem ñëw moom nu, di nu wommat, 
nu topp ciy yagar-yagari ni ay bàyyima ! 
Léegi de, nee nanu noo moom sunu bopp. 
Waaye man de, gisuma fi coppite gu jar a 
wax. Tey la Waalo gën a aay. 
Afrig yépp nag a may tax a wax. Muy 
Lumumbaa, di Sànkaraa, di Séex Anta 
Jóob, di Móngo Beti, di Amilkaar Kabral, 
di Sàmóori Ture, képp ku mas a aw yoon 
wu Tubaab bi xàllul, tam na la dëmm 
mbaa mu bóom la ! Cim ! Ngay Doomu￾Aadama ni ñépp, ñu tënk la te sañoo sax 
yëngu. Jéngu ? Yëngu ? Déedéet ! Sa xel 
nekku ci, moom ! Yow ci sa bopp yaa gën 
a dëgëral buumu njaam gi. 
Ngay Doomu-Aadama ni ñépp, di nangoo 
soppiku ba ame jëmmu golo ak jikkoy 
seku !
Waaye nanu dellu gaaw seeti Móris 
Sakeη. Dëgg la, keroog Tubaab bi tooñ na 
Garaη Maxu ba ñu xaw a cóoki ñoom 
ñaar. Lu Yàlla tudd kenn mënu ci dara, 
wànte Móris Sakeη nit ku woyofoon la. 
Ñarelaa gii de, ñépp la fi amaloon jàmm, 
wax dëgg Yàlla. Daan na fi faral di 
seetaansi ay kasag mbaa ay mbappat. 
Ndekete booba am na lu réy lu mu nar ! 
Xéy nanu bés dégg ne Móris Sakeη ubbi 
na làmbu boppam ci wetu Ñaay-Cokkeer.
- Làmb laa dégg, de ?
- Sàllaaw. Ci néeg bu yaatu la gaa ñiy 
bëree.
- Kañ lañu daan bëre ci biir néeg ?
- Loolu kay doy na waar !
- Man de, dinaa ko deñi kumpa !
- Doo ma fi ba !
- Ayca, nanu seeti naka la nen di bondee 
ci kekk...Ñu ànd ñoom ñépp, ne ñu ngay 
seetaani làmbu Móris Sakeη ju kéemaane 
jooju. Sakeη a nga ubbi woon benn saal ci 
ginnaaw sinemaa El-Maalig gii. Ba ñu 
agsee, nuyoo, dem bay dugg, benn ponkal 
moo taxaw seen kanam, laaj leen seen 
paas. Ñu xoolante, ku nekk muuñ. Ñoom 
kat, bëre ba ñu xamoon, kenn masu leen 
cee laaj dërëm, fo doηη la woon.
Ñu ne ponkal mi :
- Waaw, yaaram, xanaa yëf yi dootul bëre 
rekk ?
- Aa, wute na tuuti ak sunu bëre, nag.
- Lu leen wutale ?
- Bii, mbër yi dañuy dóorante ay kurpeñ.
- Dóorante tàww ?
- Ay dóor yu metti sax. Lépp xej na ci. 
Man mii maay fomp deret ji su ñu xeexee 
ba noppi.
- Loolu kay du bëre, leneen la !
- Muse Sakeη de, bëre la ko tudde.
Li ñuy wax ak waa ji yépp, nit ñaa ngi 
leen di romb, di dugg ci biir saal bi. Ñoom 
it ñu fey, dugg. Seetaankat yaa ngi wër 
benn géew bu ñu sotti suuf su bare.Ñi ëpp 
ci ña fa newoon di dëkkantee ka bëre, ay 
bóoy yu doon liggéeyal Tubaab yi lañu.
Bés boobu la Garaη Maxu xamanteek 
Móris Sakeη. Garaη Maxu dafa fekk mbër 
ma ñu ne moo fa mën, mu daaneel 
ndëndam, ñu sëgg ñoom ñaar. Waa ji 
jàmbaar la woon ni Garaη Maxu. Seen 
xeex baa ka metti ! Dem nañu ba muuroo 
seen deret, mel ni ñu gumba, di jéexante ci 
lëndëm gi, di sànni seeni kurpeñ ci jaww 
ji. Yàlla may Garaη Maxu ndam. 
Móris Sakeη fekki ko ci géew bi, yëkkati 
loxoom. Mbooloo mi àndandoo di tàccu 
Garaη Maxu. Móris Sakeη waññ xaalis 
jox ko ba noppi takkal ko raaya Tugal ci 
baat bi.
Ku gisul keroog ni gaa ñi duggsee 
Ñarelaa, gisoo dara ! Garaη Maxu nekk na 
fi mbër xaat, nun gone yi nu dar ko, mu 
fent ay bàkk, di woy ak baatam bu xuur ! 
Garaη Maxu bëre na juróom-ñetti at te 
laalul suuf. Mook Móris Sakeη ñu faf 
nekk ay xariti benn-bakkan, muy jàppale 
Tubaab bi ci liggéeyam. Bu nawet jotaan, 
dañu daan wër ñoom ñaar mbappati 
Ndakaaru yi. Ku ñu gis nga am doole, 
mën a bëre, ñu fexe ba xëcc la, wut ku ñu 
la booleel. Soo daanee, Sakeη fey la xaalis 
bu xaw a duun, soo daanoo mu ñamal la 
as tuut.
Gone yi tàmbalee buuxante buntu kër 
Sakeη.
Bëre-dóor daldi juddu.
Fii la woon, ci wetu sinemaa El-Maalig, 
ci Ñaay-Cokkeer gii, ci atum 1930. Du 
benn du ñaar, mbër jóge na làmb jooju 
deretam tuuru, kanam giy nàcc, bëñ yi rot. 
Móris Sakeη dem na bay tëgg làmb noor, 
di tëgg làmb nawet.
Lu doy waar la fi Sakeη def. Dafa dugal ci 
boppu goney réew mi ne xeex rekk mën 
na laa may loo dundalee sa njaboot !
2Dégg nga wax ji bu baaxam, Badu ?
Saay-saay yi daan taxawaalu Ndakaaru 
yépp dégg bés ne xeex ba ñu daan def ci 
maliforo mën nañu leen cee fey xaalis. Ñu 
daldi wàllsi, ne Móris Sakeη :
- Noo ngi ! Su dee xeex rekk, kenn dàqu 
nu ko ! Mbëri kow gi jot ci xibaar bi, ne 
ñoom it kenn du leen ëpple ci xaalis bi 
Sakeη doon séddale. At mu jàll, xaalis biy 
gën a takku. Powu kese soppiku xeex, 
xeex daldi doon liggéey. Dem nañu ba yëf 
yi bëgg a ëpp loxo. Sakeη ci boppam dafa 
mujjee bàyyi liggéeyu miniseem ba, di fey 
ay nit ñu koy indil ay mbër.
Xam lépp, wax lépp baaxul, Badu.Waaye 
Ñarelaa gii de, am na fi ñetti kër yu mag 
yoo xam ne seen alal ji ñuy coow, ci 
Móris Sakeη la jóge.
Ñooñu fi seen njaboot di jaay tey maanaa, 
dañu daan xéy jubal pooru Ndakaaru, 
waxambaane wu ñu gis nga am doole ñu 
woo la ci pet, ne la :
- Saa waay, yaa ngi yàq xaalis, de.
- Ci naka ?
- Xanaa xamoo Móris Sakeη, Tubaabu 
Ñaay-Cokkeer bi ñuy coow ?
- Kuy kooku ?
- Tugal la jóge, am alal te yéwén ci ba 
dee. Soo nangoo dugg ci làng gi bëre, dina 
la fey xaalis bu dul jeex.
- Bëre ? Wax dëgg Yàlla, mënumaa bëre.
- Jaru ko. Yow mii ma gis, koo dóor 
kurpeñ mu daanu. Tee ngaa jaar saal ba, 
dibéer jii di ñëw...
- Baax na. Tegtal ma béréb bi ngay wax.
Ay niti Móris Sakeη daan nañu bawoo it 
Ndakaaru dem Saalum, dem Kaasamaas 
ak Fuuta, dem Kajoor walla Kéedugu, 
fekk fa waxambaane wu sëgg ci naaj wiy 
bey gerte mbaa dugub mbaa ceeb, 
ñu ne la :
- Yaa ñàkk faayda dëgg, alal ju dul jeex a 
nga lay xaar réewu taax ya, nga nekk fiy 
kocc-koccal !
- Réewu taax yan ?
- Ndakaaru laa lay wax ! Te foofa kat moo 
dàq fii fuuf ! Su ko defee, nga ne fa ñukk 
mbey ma, ñëw Ndakaaru di xeex ca Ñaay￾Cokkeer, Móris Sakeη di la ñamal as tuut, 
li ëpp ci xaalis bi mu lem denc ci 
gafakaam, yow nga defe ne yaa téegal 
bukki bi, jànq ji topp la, ngeen ànd di 
mbuumbaay. Moo, Móris Sakeη foo 
bawoo ba teersi fi, soppi sunuy aada, yàq 
leen yaxeet ? Am na sax ñu naan danga 
fee juux rekk, ndax Amerig nga doon 
dem, gaal gi taxaw ay fan ci waaxu 
Ndakaaru, nga faf fi toog, 
sa mbokki tubaab yi jàppale la, ba tee laa 
tumuraanke. Dégg naa it ñu naan ku 
bëggoon jigéen nga, te jot nga fee def ay 
njaaxum. Fu ñu la fekkaan, yow Sakeη, 
yaa ngi sex sa kamelyaa, di xëcc. Làmb ji 
nga ubbi woon Ñaay-Cokkeer, duggewoo 
ko woon dara lu dul wut alal. Bi nga 
demee ba yëf yiy dox, danga daldi wàññi 
li nga doon fey mbër yi te kenn sañu cee 
teg baat. Badu, xam sa bopp lu am solo la. 
Soo setloo bu baax, su weesoo Ndakaaru 
Njaay gii, bëre dóor amul feneen fu ñu 
koy defe ci réew mi. 
Te soo génnee Senegaal, doo gis fenn fu 
ñu koy def ci Afrig. Muy Niseer, di 
Gànnaa, di Niseeryaa walla feneen ci 
Afrig, lu xaw a nirook bëre dóor sax amu 
fa. Ñàkkul su fa sunu Móris Sakeη mi 
jaaroon, ñoom ñooñoo ngembu kon di 
xeex, yaakaar ne loolu ñuy def mooy seen 
aaday cosaan dëgg-dëgg. Maam Góorgi 
Njaay juddoo Legoos, tudd Jon Adekunle, 
Falay Balde dëkk Akaraa ñu koy woowe 
Kófi Mensaa ! Céy !
Ma wax ko te dee : li ëpp solo ci bëre￾dóor, dóor yi la. Te loolu, maam bàyyiwu 
ko fi. Xanaa kay kenn du ma ne Móris 
Sakeη mooy sunu maam ! Kon xam nga, 
Badu, bu ñu demee ba raaya Amerig 
wuutu sëru rabal yu yànj ya mbër yi daan 
ngemboo, gone yiy bàkku ni ay tubaab, ne 
bu leen kenn woowe Saa-Waalo mbaa 
Booy Bàmbara, tànnal seen bopp ay turi 
Amerikeη, loolu lépp su amee warul a 
jaaxal kenn. Ni làmb jiy doxe tey ci Ibba 
Maar Jóob ak Demba Jóob de, dafa mel ni 
lu dellu cosaanam dëggëtaan ! 
Te cosaanam weesuwul atum 1930, ci 
Ñaay-Cokkeer gii. Dama ne : nun waa 
réew mii, war nanoo xoolaat sunu bopp, 
kat ! Dëgg la sax, doon lii mbaa lee, benn 
la, mel nii mbaa neneen amul solo, nun 
ñépp ay doomi Maam Aadama lanu. 
Waaye kat, yenn ñàkk naw sa bopp yi, xel 
mënu koo nangu. Ne yàcc-yàccaaral ci 
naaj wi, fu doxandéem jóge ne la doo nitu 
dara, maa la gën, nga ne ko neexul ba 
neexul waaye wax nga dëgg !
Mag ñu baax ñi fi jot a jaar daan nañu wax 
ni :
- Roy-dàq. 
Ñi seen xel gàtt, jàppe ko ngóora. Néew 
dégg-dégg mënul a weesu loolu !
Roy-dàq mooy :
- Roy yàq. Yàq sa bopp.
Yàq sa bopp... Soo ci naree am xel ñaar, 
Badu, fàttalikul wax jii :
- Ku wàcc sa and, and boo dem fekk ca 
boroom.
*
* *
Séex Anta Jóob.
Badu Taal, jàmbaaru xare dëgg a ngoog. 
Masul a dugg ci dara ba di ci séentu alal 
mbaa daraja. Lépp lu mu mas a sumb, baat 
bu mu mas a yëkkati, njariñu askan wee 
taxoon.Masul a jiital leneen. Moom daal 
laa xam ne aji-néew ji doole yee ko 
taxoon a jóg. Lenn rekk a ko soxaloon : 
liy tax nit ku ñuul jëm kanam te du 
sibooru kenn. Su nu ko déglu woon na mu 
ware, dog kon nanu buumu njaam gi bu 
yàgg. Nit ku maandu la woon, lewet ba 
nga ni lii lu mu doon, ndeysaan, waaye 
kenn feesul woon bëtam. Soo toogee tey 
ci sa kanamu tele, gis ni Daawur Jaañ 
baree tiitar, gis yu ñàkk faayda yi mu jiital 
ak ni mu ragalee doxandéem yi nu doon 
noot démb, te di nu fowe tey, soo gisee 
loolu lépp ngay sog a xam ne Séex Anta 
Jóob kenn la fi woon.
Du woon nitu caaxaan. Daawul woon wax 
lu ko wóorul, daawul dige lu mu narul a 
def. Bu ay ñoñam demaan ba mel ni ñuy 
xaw a toqi, dafa leen daan ñaax ak ay 
kàddu yu daw yaram :
Yëf yi metti na, gaa, waaye buleen dara 
jële ci li ngeen nekk. 
Dafa fekk rekk ne waa réew mii, dañu 
leen a nax ba soo leen waxee dëgg sax tas 
seen yaakaar.
Séex Anta Jóob teel naa làqu, ndax bi ñu 
koy denci Céytu, ci 1986, amul woon lu 
dul juróom-benn fuki at ak ñaar.
Amul bés bu ma jullee, man Ngiraan Fay, 
te ñaanaluma Séex Anta Jóob. Dundam 
neenul ci genn wet. Miinantewunu woon, 
gaa. Ay mitiηam doηη laa daan dem, di ko 
déglu. Waaye li am solo ci nit ki mooy mu 
am dégg-dégg. Mën ngay tukki, Badu, 
agsi ci dëkk boo masul a gis kenn, toog ci 
pénc miiy noppalu, nit koo xamul romb la, 
tàbbal ci say nopp ay kàddu yu am solo. 
Soo téyee kàddu yooyu bu baax, di leen 
fàttaliku foo tollu dinañu la gunge, amal la 
njariñ ba keroog Yàlla di la fi jële.
Noonu rekk la sama digganteek Séex Anta 
Jóob deme woon. Dinaa la wax tey li ma 
jàng ci moom : nit day juddu bés, ñu teg ci 
ay at rekk ñu robi ko. Yëf yi gaaw ni xef￾xippi. Ku góor-góorlu tuuti, mën ngaa 
bañ a xejal fen ak tappale ci diggante bu 
xat boobu. Bu kenn yóbbu sa fit, Badu, bu 
la dara tax a ñaaw ci xare bi. Loolu de laa 
jàng ci Séex Anta Jóob. 
Xalaatam ak dundam, teen bu xóot a xóot 
la.Fexeel ba say doom duy ci, Badu. Man 
Ngiraan Fay, giñ naa ni su ko samay 
doomi sët defee, duñ ko réccu. Giñ naa ni 
su goney Afrig yépp awee ci yoon wi leen 
Séex Anta Jóob xàllal, ak lu mu yàgg 
yàgg yabeel gi dina deñi ba fàww.
*
* *
Ninki-Nanka.
Ñaari doomi golo yi ma la sàkkal ci 
Téereb Fent.
Tàngaay a leen gën a jig.
Golo yu mag yi, moo xam baabun la walla 
dàngin, ñoo gën a jege nit képp ku Yàlla 
bind. Ci li boroom xam-xam yi wax, golo 
rab wu am xel la. Su bëggee wax dara 
moroomam, day yuuxu, di sànniy loxoom, 
ci jaww ji, di tëb di dal.
Ki leen di jiite : ki ci ëpp xel ak doole.
Ñoo fi gën a forox nopp. Seeni bët tamit 
baax nañu lool. Ñaata doom lay am : 
benn doηη lay faral di jur te duy faral di 
am ay séex. Bu nekkee liir, ci biir bi la ko 
ndey jiy boot. Su demee ba xaw a dëgër, 
mu teg ko ci diggu-ginnaawam, fu mu jëm 
yóbbaale ko. Xéy-na looloo tax wolof 
Njaay naan :
- Alalu golo ca lex ba !
Lii tamit gëstukat yu bare wax nañu ko : 
doomi golo, du ñaari way-jur yi rekk ñoo 
koy yar. Mag ñi ci gàdd gi yépp am nañu 
sañ-sañu jubbanti ko. Ñoo koy jàngal rëbb 
ak xeex mbaa naka lay yéege ci kow garab 
yi. Su yaroo, ñu neexal ko, téeñ ko, su 
leen naree të nu duma ko.Ñaari golo duñu 
séy feek ku jigéen ki soxlawul moroom 
mu góor mi, cokkaas ko, ñu nekkal ko ci.
Xeetu golo yi bare nañu lool, kaar, te it 
wute nañu lool. Bu yàggul rekk la ay 
gëstukat feeñal benn xeet wu bees ca 
Gaboη, ci tàkkal dexu Efuwe, ci béréb bi 
ñu tudde Àllu-Yamb. Geenu golo Gaboη 
gu bees googu nag, dafa weex tàll, cat liy 
melax, di ràyy-ràyyi nib jant. 
Nee ñu ñi ko jéem a dékku yépp dañu fa 
jóge gumba ! Ca Amerig nag, am na fa 
golo gu nirook jargoñ lool, te ñu koy lekk. 
Ñi mos yàppam nee nañu dara dàqu ko !
Golo mën naa dund téeméeri at ak lu topp.
Waaye Sinuwaa yi ñoom, jàpp nañu ne ci 
mbindeef yépp, golo rekk moo ciy dund 
ba abadan. Waa Siin yooyu, dinañuy wax 
sax ne su golo demee ba am 800 at, lañuy 
sog a mën a jàpp ne mag la. Ci lay door a 
sippi, bàyyi yëfu saay-saay ya mu daan 
def ba mu newee gone gu ndaw, amoon lu 
dul ñetti xarnu mbaa ñeenti xarnu.
Ma toog ci buntu kër gi, ñaari xarit romb 
ma.Fu ñu jëm ? Nu ñu tudd ? Xam ! Dégg 
naa rekk kenn ki naan moroom mi :
- Waaw, Yuusu, lu dëkk bi wax nag ?
- Léegi kat, kenn booletunu ci dara. Xale 
yi jàngi nañu Tugal, ñibbiseek seeni 
lijaasa yu dijj, xas nu ba nu ràpp, ñu 
sempinu sànni ca xaj.Ki mu àndal daldi 
ree, ne ko :
- Yow ! Maa la xam. Waxoo wax ji de ! 
Am na loo may nëbbati !
- Du dara, sa ràkk jee may bëgg a jaaxal 
doηη.
- Kan ci ? Kinne ?
- Ñaata ràkk yu jigéen nga am ?
- Céy yaak sa Kinne mi ! Yéen daal waat 
ngeen ne... Ñu daldi jàdd koñ. Mbeddu 
Ñarelaa mi neeti selaw, di xaar yeneen 
ñaari Doomi-Aadama jaar fi, suy ay kàddu 
ci jaww ji, ngelaw li këf leen, yéeg ak 
ñoom ba fa asamaan gën a kowee, mu 
daldi gas, suul leen fa.
Lii, Badu, yokk ko ci Téereb Lëndëmtu bi 
ma àndeek yow dem siyaareji Maam Ngóor 
ca Mbériη-Saaj.
Sama xel dellu na biig ci sama baay. Lu 
ma ko jot a xamal, moom it ? Néew na 
lool, wax dëgg Yàlla. Bés, gàddu na yar, 
moom baay, ne dafa may dóor. Mu tiim 
ma, yëkkati yar bi, ma lemmu làq sama 
bopp ci samay loxo, di xaar yar bi dal.
Waaye yar bi dalul.
Ma daldi siggi, gis baay mu ne tekk di ma 
xool. Sunuy bët daje. Nekk gone du tee 
yëg yenn yi ci sa yaram. Maa ngi gis ni 
mu ma xaaree. Li ma def baay kañ laa 
xamul, waaye jéppi na ma ba fu jéppi 
yem.Mu sànni yar bi, wiccax bopp bi, ne 
ma :
- Xawma kan moo nar a tekkiji ëllëg ci 
sama doom yi, waaye du yow mii, 
Ngiraan Fay. Sonn naa ci say mbir : sama 
loxo dootu la laal.
Ma bëgg koo saraxu :
- Dóor ma ba may nàcc, baay. Dóor ma ba 
làggal ma.
Lu mu metti-metti, moo ma gënal ni nga 
ma xaaree nii te xawma lu tax.
*
* *
Ñarelaa ak ay taleem yu bare pax te 
xobbiku ! Foo geestu, say bët dajeek ay 
minise ak ay metkaniseη ak i boroom 
saret. Ñarelaa ak ay jali weñam yu xuur ! 
Foo jublu xetu biiñ mbaa xetu yàmbaa 
song la, dàq la. Néegi baraagi Ñarelaa yee 
fi yàgg ! Yu ci bare maxe nañu ba fënëx. 
Lee-lee, su tawee ba séwét, kër yu bare 
dañuy taa ba kenn du am foo jaar, mbaa 
nga dégg ni am na ay baraag yu màbb. 
Mbedd yaa ngi mel niy sën, yoo yeek weñ 
yi dëkke biiw, lakkal nit ñi guddeek 
bëccëg.
Ñarelaa, ci gox yi ñu jëkk a sanc ci 
Ndakaaru la bokk. Boobaak léegi, am na 
xarnook lu topp. Su Ñarelaa doon nit, ñu 
ne màggat na ba xubidaas, ndax ni mu 
soppikoo. Am nay jamono, béréb bu yiw 
la woon. Boroom barke yu bare ci réew 
mi, fii lañu juddoo, doonte sax léegi ay 
miskin ni man rekk ñoo fi des. Sa moroom 
yi fi jànge ba am ay lijaasa yu mag, ñu 
nga bitim-réew di wut alal, mbaa ñu dëkke 
gox yu mel ni Almaadi, mbaa Faan￾Residaas walla Palaatoo.
Am nay jamono, fii la Ndakaaru yemoon. 
Soo weesuwaan këru Ñarelaa yu mujje yi, 
fépp àll la woon. 
Ay till, ay jaan, ay bukki ak yeneen rabi-
àll ñoo fi feesoon.Xanaa looloo tax lépp lu 
bees lu mas a dugg ci réew mi, Ñarelaa la 
ko Yàlla jaarale ? Du ñàkk. Oto bi jëkk a 
wàcc ci dëkk bi te doomu réew mi 
moomal ko boppam, Ñarelaa lañu ko 
ngéntee ! Céy ! Ku fekkewul bés ba Fara 
Mbóoj jógee dëkk baak xantu Wersaayam, 
fekkewoo dara !
Li ko dale fii ba tefesu Kusum, foo sànni 
mbàttu mu tag. Xawma ñaata la Fara 
Mbóoj jënde woon otoom boobu, waaye 
xaalis ba mu ko ngéntee ko ëpp fuuf.Laaj 
ma naka, ma wax la ko ?
Sëriñ si sotti nañu safara ci Wersaay bi, 
ñaanal ko, jeeg ji togg nañu laax, géwél yi 
dar seeni nopp xaacu, di tagg ay maami 
Fara Mbóoj ca Waalo. Te ku nekk ci 
ñooñu ma tudd, Fara Mbóoj teg na dara ci 
loxo, ñépp di ci teg seen bët.
Gis nga itam ni watkat yi cosaanoo Kab￾Weer baree tey, kaar, ci Ndakaaru ? Ñoo 
fi indi raasuwaar yi ñuy watoo léegi. 
Benn doomu Kab-Weer bu ñu naan Tooy 
Delgaado, moo fi jëkk a ubbi néegu 
watukaay ci Ñarelaa gii. Senegaal ba 
Senegaal daj, kenn masu noo jëkk a gis 
raasuwaar, nun waa Ñarelaa ! Ci Téereb 
Wis bii nga téye di ko jàng sax, dinga 
dajeek ndaw su tudd Tinaa Delgaado, muy 
toggal Garaη Maxu kaccuupa. Tinaa 
Delgaado moomu, sëtu Tooy la woon, 
ndeysaan. Laata Tooy di ñëw Senegaal, 
xottu-butéel lanu daan watoo. Raasuwaaru 
Tooy Delgaado bi yéem lool waa Ñarelaa, 
nag ! Dégg naa nit ñi dañu daan dajaloo, 
di buuxante ci buntu néeg bi di ko seetaan, 
muy xuuf aka xuufaat. Saa yu sëqu karaw 
waddee, ñu yuuxu, tàccu, daw jiiroo ko !
Àddinay dox ba Ñarelaa mel ni mu mel 
tey. Fekk Tubaab bi ñëw fi, aakimu péexu 
tefes gi, tabax fi ay kër ak ay isin ak ay 
biro.Waaw, Badu, duma la tàyyee laaj lii : 
naka la am réew di sàggane ba ay 
doxandéem ñëw teg ci moom loxo, di fa 
dogal ? Du fii rekk la mas am, gaa, waaye 
teewul muy lu doy waar.
Isin ba ma daan liggéeye, benn nit ku 
weex doηη moo fa newoon, ñu koy wax 
Póol Gimaar. Bu dajewaan ak yow ci ëttu 
isin bi, day taxaw ne la jàkk. Soo 
sëggulee, mu àjji sa kaabaab. Soo 
sukkulee balu ko àq, mu dàq la ci saa si.
Lu waral loolu ?
Ci sama gis-gis bu gàtt bi de, yaakaar naa 
ne buum gi ab doxandéem di noseem 
réew, di ko wommat ni xar mbaa gëléem, 
buum googu Badu, waa réew maa koy 
ràbbal seen bopp ! Gis nga ba tàyyi kenn 
ci sama Tubaab-Njallxaar yi taxaw lu 
yàgg ci kanamu seetoom, di takk ak a 
takkaat karwaatam. Su noppee, geestu 
soxnaam, siiñ ko, ne ko :
- Dégén, jekk naam ?
Gis nga loolu ba tàyyi !
Tubaab bi, dooleem kese mënu ko woon 
yóbbu fenn. Dafa mànkoo ak ñenn ci nun, 
bokk ak ñoom mbuus. Tubaab bi di nu 
xeex, ñooñu ànd ak moom di sot, mu di 
leen sànni lee-lee seen ñamu-bët. 
Noonu la Tubaab bi ñamalee ay doomi 
réew mi ci làkkam, ñii nekk ay làppto, ñii 
solu soldaar, ñeeneen ñi nekk ay bóoy 
walla ay mbindaan.Aka noo ñee woon 
bóoy yeek mbindaan yi !
Aa, bul ree, Badu !
Jamono jooju kay, daraja nit kaa ngi aju 
woon ci na mu gën a jegee Tubaab bi. Ñu 
bare bëggoon nañoo nekk bóoy walla 
mbindaan ci kër Tubaab yi, mu të leen. Ñi 
daan toggal Xonq-Nopp yi, di leen 
làpptool, di leen aar mbaa di fobeere seeni 
néeg, ñoo jëkk a tabax ay këri Simoη fii ci 
Ñarelaa. Man óbërye laa woon isin bu ñu 
naan Air Liquide, ca wetu Kaay-Findiw. 
Su nu julliwaan tisbaar ba noppi, danu 
daan riirandoo, nun waa Ñarelaa, wutali 
biir Ndakaaru. Jamonoy tubaab bi, 
daanaka saret moo doon Mersedeesu tey ! 
Boroom barke yi rekk ñoo ci daan dugg, 
nun baadoolo yi nu topp ciy rung, mel ni 
ñu leen di dar. 
So gisee sama gaa ñi, ñu nga ne noηη ci 
kow, ak seeni west ak seeni kàsk ! Ku ci 
téyewul téere Lamartin walla Wiktoor Igo 
la xawma, di yuuxu ci naaj wu tàng wi, 
yaa ngay jàng surnaal bi ñu doon wax 
booba Pari-Dakaar. 
Lépp daal, ngir won nu ne ñoom duñu 
ñeexu-ñebbe ! Àddinaa mën a soppiku, 
walla ! Léegi, baadoolo yi sax rus nañoo 
toog ci saret ñu leen di gis. Sama Aatu 
Sekk mi fàttali na la ci Téereb Fent ne :
- Ndànk-ndànk mooy jàpp golo cib ñaay. 
Nun ñii tamit, noonu lañu Tubaab bi naxe. 
Da doon màtt di ëf, daanaka. Dem nañu ba 
koo ci laaj lan la reere, mu ne la moom 
jomb naa dugal ci biiram bi lu dul ñamu 
Tubaab. Laata nuy àgg foofu, am na fu nu 
Tubaab bi jëkk a jaarale. Fekk na nu fecc 
ay peccam, làkk làkkam, watoo ni moom, 
soloo ni moom ba ku nu won ginnaaw 
doo xam ndax yàpp lanu mbaa jën lanu. 
Am na lu benn waa ju am xel wax keroog 
ci rajo bi.
Dafa ni :
- Tubaab bi dafa noo nëbb sunu bopp, 
won nu boppam.
Mën a toppandoo bu jéggi dayo boobu 
nag, Badu, man mii teel naa gis ne 
doxalinu golo kese la. Moo waral, jamono 
jooju, ma dem bokki PAI, ànd ak gor ya 
ma fa fekk, nuy xeex Tubaab bi, ne fàww 
yu ñàkk faayda yooyu dakk, nu gar ci 
sunu bakkan. Ñu bare di nu kókkali, naan:
- Waa PAI yii ay tàng xol doηη lañu !
- Moo ! Ci njaayum ngóora lañu nekk,
kat !
- Liy tooy ci ñoom lay jóge !
- Kastorel lañu fiy fekk ! Ku mu ci yóbbu 
Guy-Maryaama, waxtaan faak yow ba 
bàyyi la, dinga wax lu set !
Lu nekk lañ nu daan yakk. Tey nag, nee 
nañu réew mi jot na boppam ci 1960. 
Waaye man de, jikko golo jooju laay gis 
muy wéy ba sunu jonni-Yàlla tey jii. Booy 
seet sax,
danga naan nun noo leen xawoon a tane,
yéen goney léegi yi. Tubaab bi déj na nit 
ku ñuul ci kanamu seetu bi. Kooku seetu, 
gis boppam ci biir, rus, daldi sëgg.
Ne tuuti, mu siggi ne :
- Aa ! Dem naa bay juum sax, kii kay du 
man, kii keneen la.
Neeti tuuti, mu daldi mer, ne ki mu janool 
ci biir seetu bi :
- Bettuma la ! Ñu nekk fay xeex nag 
jëmale ginnaaw-ëllëg. Reyante yu metti yi 
ngay dégg ci Afrig yépp, dara waralu ko 
lu dul xeeb sa bopp. Réewu Afrig moo 
dem tey, dégg fa kuy xultu, naan :
- Lu ma ñàkk, diw moo ma ko xañ, ndax 
ñi mu bokkal waaso la fi nekkal.
Waaye soo delloosee sa xel, xoolaat yëf yi 
bu baax, dinga gis ci saa si ne yaak diw 
moomu benn ngeen. Loolu tamit, ci li ma 
Séex Anta Jóob jàngal la bokk.
Ma ni : coow li mépp du dara lu dul xeeb 
sa bopp.
TÉEREB DÓOM
III
Badu, xibaar bu neex a ngi lay xaar 
Ñarelaa. Kaay ma fen la ko gaaw : Baydi 
Sàll tudde na la fi doom. Bërki-démb ci 
alxames ji la woon ngénte li.
Ndaw mbetteel gu neex ci man mii ! Ñu 
bare jooy nañu fa te tuuti kon ñu jooyloo 
ma. Dañu la faa gërëm, yow Badu, ba am 
ñu tiit, di jéem a delloosi xelu nit ñi :
- Laaw-la-cat ! Buleen gémmiñu sëtu 
Ngiraan Fay bi !
Baydi Sàll, sa xarit bi, sa doomu-ndey bi, 
ku baax la moom itam te gore, nde 
mënoon naa séentu xaalis ci turu doomam 
ji, may ko boroom barke. Ndeysaan. 
Maa ngi fàttaliku, ni ngeen ma taqe woon 
yéen ñaar, bi ngeen newee gone. Waaye bi 
ñu ma nee sa turandoo bi mooy ñeenteelu 
doomu Baydi Sàll, dama yéemu.
Dund naa ba gis samay sët ñu uuf seen 
njaboot...
Kon boog li ma dese bareetul. Sant 
Boroom-bi rekk moo ma war.
Soo gisee ma lay wax loolu, dafa fekk ma 
yëg fan yii ni sama yaram wiy bañe. 
Duma la ko nëbb : bi ma jógee ngénte la, 
daanu naa ci yoon wi, daldi sax xëm 
foofu. Dama jékki-jékki samay tànk diis 
gann, may miir, xamatuma fan laa nekk.
Muse Sumaare mi ma doon tooñ keroog 
ci Téereb Dóom bu jëkk bi, moo ma fa 
fekk, dugal ma ci otoom, indi ma ci kër gi.
Tey ci bëccëg ànd na feek doktoor Jibi Faal, 
kooku seet ma, bindal ma ordonaas. Te xam 
nga kan moo jënd ordonaas beem ? 
Xanaa Muse Sumaare mi ma yaakaaroon 
ne moo yées ci ñi Yàlla sàkk ! Gaaw a 
wax baaxul, Badu. Day tax nga dëkkal nit 
fu mu dëkkul. Maa ngi xaw a am tan. 
Waaye mag moom su dikke rekk dikk na. 
Rax-ci-dolli, nanguwumaa noppalu. 
Téere bu fees, ma ubbi beneen tàmbalee 
bind. Lee-lee sama kaaη giy xasan, mu 
mel ne ay melentaan a ciy doxantu, ma 
koy wokk. Waaye xam nga sa maam 
Ngiraan Fay, kenn gënu maa dëgër bopp!
Fàww ma bind, bàyyil la fi, Badu. Te su 
nu waxantee dëgg nag, jokkoo beek yow 
ci boppam moo ma neex. 
Te it, feek maa ngi noyyi, li war ci sama 
digganteek yow dinaa ko def ba mu mat 
sëkk.Xanaa kañ damay jéem a bàyyi 
kebetu bi rekk. 
Li ci des nag, maanaam dund mbaa dee, 
Yàllaa ko yor. Lu mu dogal ak waxtu wu 
mu ko dogalee noonu la.
Xaaral ma def li gën a wóor : ubbi Téereb 
Dóom, nettali la ci jaloorey Yaasin Njaay. 
Nekk fiy mbebetu amul benn njariñ... 
Laay ! Ndekete nettalikat su amulee fulla, 
mën naa dem ba fàtte lu tax muy yatt 
xalimaam, tëju moom kenn di naan kafe, 
di bind guddi, di bind bëccëg ! 
Ndekete ñaari kàddu yoo rëdd, àddinaak li 
ci biir xej nañu ci... Su dee ruq bu ndaw 
boo gis, bëgg faa taxaw, niit ko, dinga 
fanaan àll ay ati at, nekk ci yoon wiy 
wëndéelu ba tax doo àgg mukk fa nga jëm.
Ayca boog, Badu, nanu déj ci diggu géew 
bi Yaasin Njaay ak ñaari doomam yu 
xamadi yi mu jële Tugal, indil nu leen 
Ñarelaa.
*
* *
Li Yaasin Njaay xamul moo di ne Ñarelaa, 
gox buy naxaate la. Nekk na fi, di dem aka 
dikk, defe ne kenn toppatoowul ay mbiram. 
Fekk na boobu tànk bu mu yëkkati, balaa 
muy fekki ba ca des, nun ñépp nu ngi ciy 
teg sunuy bët, xam lu mu nar. Xawma fan, 
waaye Ñarelaa moom du goxu dox daje.
Ñarelaa gii, ñépp ay mbokk lañu. Ñaar 
yoo fi gis ñuy kaf mbaa ñuy xuloo, seeni 
maam a leen ci jëkk a jaar. Gone yu góor 
yee bokkoon lël, janq ji màggandoo fi, 
doxaanante am ci yoon, ay doom juddu ci.
Yaasin nag moom, ténj na ci kër gi ba ni 
mu summee te masu ma fi won lu dul 
ñàkk teggin. Dafay jiital Mbisin ak 
Mbisaan, romb ma fi ma toog ci ëtt bi, 
nuyoo ma bakkan, dem yoonam. 
Ñaari doom yi ñoom, gone du reew ba dab 
leen. Man lañu def seen golo. Dañu may 
fekk lee-lee may wird, ñu may sëllax suuf, 
di ma sànniy xollitu banaana.
Yaasin moom, sa ndey Biige Sàmb la ko 
Yàlla nattoo. Biige naxante naak moom, 
fiir ko, ba sànk ko. Mën nañu wax sax ni 
Yaasin Njaay dafa alku.
Moytul ma merum jigéen, Badu ! Ndekete 
Biige Sàmb masul a baal Asan Taal ma ko 
woroon ca seenug ngune. Biiral ko, dem 
Màrsey, wacc ko feek liiram bu tooy xepp.
Ndekete Biige giñoon na ne, li ko Asan 
Taal def, dina ko feyu ci Yaasin Njaay ak
ñaari doomam yi ! Te li mu bëggoon de, 
am na ko, ndax takk-der yee mujjee ñëw 
Ñarelaa, njoñ Yaasin ni ganaar, yóbbu ko 
Caaroy, fa Buur di denc dof yi, ne ko fa 
ràpp tëj.
Mag ñi fàttaliku ndawug Asan Taal. Foo 
ko fekk mu ngi téye balu futbal bu ndaw, 
di tël, di sànni ci miir yi, di mbëkk, ñu koy 
tooñ, naan ko :
- Sama rakk, yaa bëgg futbal ! Dafa mel ni 
bés ba ñu la ngéntee, dañoo xooj balu 
futbal ci ndox, jox la nga naan !
Dinaa ci yokk ne sa baay Asan Taal 
futbalkat bu mag la woon. Moo tax bi mu 
nee day dem Màrsey, bettul kenn. Xawma 
nag lu tax yëf yi mujjewul a àntu foofa. 
Am na daal ay wax yu ñaaw yu ci nit ñi 
jot a wax te àgge la ko dina ma xaw a jafe. 
Ñu bare a ngi fi doon yàkkali bóli nag, 
yaakaar ne Asan Taal dina leen yónnee 
àddinaak li ci biir. Ñooñu ñoom, seen 
yaakaar tas na, jotuñu ndimbal li ñu doon 
séentu, ndax nun de, néewu Asan Taal 
lanu teeruji ayeropoor.
Ma dellu boog ca bëccëgu Yaasin Njaay 
ba.Bés boobu, waa Ñarelaa bég nañu ! Fii 
la Yaasin Njaay nekk, di daanu gangiri, di 
xulliy bët, gémmiñ giy fuur. Ñaari doom 
yi langaamu ko ndeysaan, di jooyoo, ragal 
xanaa nun sowaas yu bon yi nu fees leen 
dugal leen ci kàddiir, rëgal leen lekk.
Keroog, Ñarelaa gis na lu ko yéem. Am 
ñu naan :
- Ñaw ! Lu waay rendi ci sa loxo lay nàcc.
- Fii Ñarelaa la ! Wund du fi naane ñeex! 
- Ñuy wax mu naan moom tubaab bu 
weex tàll la !
- Waaw, moom de nee na Mari￾Gabriyelaa Won Bolkowski la tudd !
- Mari-Gabriyelaa lan ? Ndaw tur wu 
gudd sax ! Dem naa bay yërëm Yaasin 
Njaay. Maa mel noonu : sama xol dafa 
gaaw a toj. Waaye ma fàttaliku bés ba ma 
Yaasin tiimee, tas séram, joxoñ ma 
bajoom, di ma xulee-ka wax wax ju ñaaw. 
Ma ne ci sama xel : kii moo fi yées la, bu 
yaboo sax ñu tëral ko rendi, sama yoon 
newu ci.
Ci laa jóge fatu.Fatu, laa wax, de, Badu 
Taal. Jàppal kàddu googu : fatu. Li ma 
log, su ma koy yàbbi jàng yiy tas. Badu, li 
Yaasin Njaay def te ma nar la koo nettali 
de, du jëf ju rafet. Waaye nu may def ? 
Su doon sama sago, ma jekk-jekkal mbir 
mi ba mu gën a neex a dégg. Waaye xam 
naa sama warugar : jottali la lépp li jot a 
xew Ñarelaa sa ginnaaw.
*
* *
Bala nuy sore, may ma tuuti ma won la ni 
Yaasin Njaay di daagoo ci mbeddi 
Ñarelaa yi, jëm màrse.
Bés a ngoog ci bés yi ! Yoor-yoor la 
woon. Yaasin Njaay xéy na, defaru ba 
jekk, taxaw ci buntu kër gi ba mu neex ko, 
mu jubal yoonu màrse. Ñaari nit ñu 
Yaasin romb, ñu ni tekk, di ko xool ba mu 
jàdd koñ. Ñu nekk nag ci deram, di ko jëw 
aka ñaawal. Bi Yaasin àggee gaaraasu 
Paap Kànji, benn gone jóg na topp ko, di 
toppandoo ni muy doxe, di ko ηóobi, te 
Yaasin yëgu ci dara. Ñii ngi ree, ñii di 
déeyante :
- Kii mooy sunu ganu Tubaab gi may 
dégg, de ?
- Moom la sax de, ak ñaawaayam bu réy.
- Man de, xawma man Yàllaa xiiroon 
Asan Taal ci kii ba mu koy takk !
- Yaa yëg fu mu ko takke ? Dañu doon 
nekkaale kañ, dégg naa. Ñeneen ñaa ngi 
làqu ci seen ginnaaw palanteer di yërndu 
Yaasin. Lu mat ñaari waxtu, Yaasin 
wëndéelu na moom kenn ci gox bi. Du 
benn yoon nag bu mu taxaw nuyoonteek 
ñi mu jot a dajeel. Xanaa Cerno, gone giy 
jaay surnaal, lanu ko gis mu waxal. Am na 
lu mu laaj Cerno. Kooku ne ko:
- Yéenekaay bu tudd « Marie-Claire » ? 
Yéenekaay boobu de, masuma koo dégg.
- Moom laa daan jàng ba ma newee Tugal.
- Dinaa la laajal samay xarit ba xam ndax 
am nañu ko.
- Matu ko, su ma demee biir Ndakaaru 
ngoon, dinaa ko jëndal sama bopp.
Cerno di dof-doflu, ni ko:
- Laay ! Kon yow dëkkoon nga Tugal ci 
dëgg-dëgg, soxna si ?
- Fa laa dëkk ba tey, dafa am yu ma doon 
toppatoo rekk bi ma ténjee ba noppi.
- Aa ? Dangay dellu, kon ?
- Man kay taxaw naa.
- Tugal neex na de, dégg naa ! Bërki￾démb rekk, benn waay a ngi kaf ak man...
- Lu mu la wax ?
- Déedéet, benn Tubaab dafa ma may 
junni, ma ne : « Tubaab bii de, Yal na ko 
Yàlla xare àjjana ! » Sama moroom mi 
ree, ne ma : « Aa, Cerno, Tubaab de, su 
tàbbee àjjana, tàbbi na fu mu miin ! »
Yaasin Njaay ree, ne Cerno : 
- Dëgg la ! Foofu kañ neex na lool. Xam 
naa léegi nga ne danga may topp yow 
tamit !
- Waa-waaw ! Dëkk bi neexul, sama 
jigéen, xanaa déggoo ñu naan toog torox, 
tukki tekki ? Nun ñépp a bëgg a làlli.
- Làlli ? Luy loolu ?
- Mooy jël picc mi, xanaa !
- Picc ? Picc man ?
- Xanaa naaw, dem fu soree-sori.
Yaasin xàqataay. Ñarelaa yéemu. Ndekete 
ndaw si am nay bëñ bay reetaan !
Nu laaj Cerno lan la waxanteek Yaasin.
Mu ne nu :
- Ndaw sii yembul. Dingeen ne Cerno Kan 
waxoon na nu ko ! Kii, xel mi neexul de ! 
Ba mu jógee ci Cerno la Yaasin Njaay 
dugg nag ci biir màrse bi, taabal bu nekk 
mu taxaw fa, xool ba xolam sedd, daldi 
randatu ca ba ca des. Lu nekk laal na ko 
keroog, te taxul mu jënd dara mbaa mu 
nuyook benn jaaykat.Waaye ña mu 
taxawoon seen taabal yépp dëggal nañu 
kàdduy Cerno Kan ya. Wax ji doon benn :
- Sunu gan gii, yaram wi neexul. Kon 
boog nga xam ne li fi dal Yaasin Njaay 
bettul Ñarelaa. Ay fan lañu ca teg, sa yaay 
Biige Sàmb ñëw ci kër gi. Masu fee bare 
tànk, gaa, waaye saa yu fi juuxee, dina ma 
laajte, fu ma mënti nekk ci kër gi mu 
nuyusi ma. Bii yoon, loolu fekku ko ci. 
Damaa toog ba yàgg rekk gis ko mu génne 
néegu Yaasin, ñu ànd mook Tamsiir Ba, 
di waxtaan, di kaf aka ree. Ma ni ko :
- Moo, Biige kañ nga fi ?
Ci la ma door a wax ne Yaasin a ko yónni 
woon. Wax jooju jaaxal ma lool waaye 
teguma ci baat. Aa ! Badu, man kat damaa 
yëgul fu Yaasin Njaay ak Biige Sàmb 
takkee xarit... Xawma it lu waral sa ndey 
di nangoo sibooru Yaasin, ba di ko doxali 
yónnent.
Ma yëngal sama bopp, mu dellu ne ma :
- Waaw, Ngiraan, fooy dégg sama doom 
ju baax ji ?
- Kan ? Badu Taal ?
- Waaw. Moom kat ba mu demee ba tey 
bindu ma.
Bi mu waxee loolu, sunuy bët daje, ku 
nekk ci nun ñaar daldi xalaat lu doy waar 
ci saa si. Asan Taal, ndeysaan. Bés ba 
muy dem Tugal, nun ñépp sunu xol diis, 
nuy jooyoo, mu naan sa yaay :
- Su may àgg Màrsey di la bind, Biige. 
Ma siggi, ne Biige :
- Badu de, xanaa balaa yàgg mu dellusi. 
Góor kat moomul toog.
Sunuy bët dajewaat. Takkandeeru Asan 
neeti bërét, def ay jéego yu rey, jaar sunu 
diggante. Góor moomul toog.
Bés ba Asan Taal di yëgal Biige ne dafa 
war a dem Màrsey, baat yooyu la doon 
dàmpee xolam, di ko dëfal. Góor moomul 
toog. Lee-lee, day mel ni li nit kiy wax 
mbaa mu koy jëf, du nekk mukk si 
coobareem.
Kàdduy démb. Jëfi démb. Yéen ñaar 
moom, faww ngeen dellusi bés ci géew bi, 
ganesinu. Dangeen di naaw, ne cabax ci 
gémmiñu Doomu-Aadama. Dangeen di 
wëndéelu ci biir géew bi, nu dem ba leen 
fi : loo wax maam waxoon na ko, loo mas 
a def it bés dina ñëw sa sët defaat ko.
Fi nuy waxtaanee maak Bige, Yaasin génne 
néegam, jiital ñaari doom yi, daldi ma nuyu 
nuyu bu sew te gaaw, ne fiiw romb ma. 
Gone yi fekksi ma fi ma jaaxaan ñu niit ma, 
ηóobi ma ba seen xol sedd, sog a dabi Biige 
Sàmb ak Tamsiir Ba, seen faru yaay.
Nga baal ma de, Badu, waaye Biige Sàmb, 
sa yaay jii, ku bari pexe la. 
Li ma gën a waar mooy naka la def ba 
miinanteek Yaasin Njaay. Soo leen gisee, 
danga naan ay doomi-ndey lañu. Wute 
wuñook ay xaritu benn bakkan yuy ànd ba 
ñu doonee ay xale yu tuuti ba nii ñu 
nekkee magum jëmm. Foo séen Biige 
Sàmb mu wóor la ne Yaasin Njaay sorewu 
fa. 
Ci sunuy aada, nun waa Senegaal, loolu 
dara aayu ci. 
Am na nu mbir mi doon deme sax, bég 
kon naa ci seen àndadoo boobu, rafet ci 
njort. 
Ndax, muy Yaasin Njaay di Biige Sàmb, 
ku ci nekk am na fu mu ma féete, ku ci 
nekk sukk na jural doom Asan Taal ; su 
doon sama sago, dama naan rekk Yàllaa 
yedd Yaasin ak Biige, bës seeni xol, 
ba tax ñu xam ne léegi ay mag lañu, weesal 
seen boppxulook ηaayoo. 
Ba tax it ñu xam ne gunge doomi Asan 
Taal yee leen war, ñu def ko na mu gën a 
rafete.Waaye àddina leneen la ma jàngal ! 
Xam nit, xam jikkoom a ko gën. Ni Biige 
Sàmb ñóoxoo Yaasin Njaay, mënul a jur 
jàmm. Doomu-Aadama day faral di tënëx￾tënëxi ci yoon wu xat te lëndëm këruus.
Bés, àll bi yépp leer nàññ. Ku nekk 
yéemu. Li lemu woon, lemmikoo fu ko 
kenn masul a fooge. Mbiru Yàllaa ngoog. 
Yaasin Njaay, Biige Sàmb la ko Yàlla 
booleel. Ci moom la jaarale alag gi mu ko 
naroon a alag.
*
* *
Bés, nu dégg ne Yaasin a ngi waaj a dellu 
Tugal.
Waaye man mii de, man miy yeewook 
moom ci benn kër te yar Asan Taal mi ko 
fi indi, waxu ma ci dara. Bi ma ko déggee 
ci nit ñi, dama ne rekk ci sama xel :
- « Aa, baax na. Xanaa boog ma jàppe ko 
noonu ».
Ba ñu nee suba la Yaasin di dem, Biige 
Sàmb a ko létt, ñu ànd ñoom ñaar biir 
Ndakaaru jëndi seeni yóbbal ak ay yëfi 
jigéen, xam naa. 
Ba mu defaree ay waliisam ak waliisi 
doom yi ba noppi, la door a ñëw 
tàggatook man. 
Man it wax naak moom wax ju rafet, 
gërëm ko, ñaanal ko.
Xawma gan mbaax a ko dugg àjjuma 
jooju, waaye yëkkati na ñetti junni may 
ma. Dem naa ba naan ko mu téye 
xaalisam, waaye sama xel yedd ma, ma 
xam ne mag moomul yenn yi, te loo muñ 
ba mu jeex jarul nga ciy ñaaw. 
Ma ni ko :
- Xaalis bii gën a bare, Yaasin ! Teguma 
la ko kat, Njaay Jaata.
Xam nga Badu, wax joo gis am na tontoom.
Mënoon na ma ni :
- Lii kañ du dara ! Damaa xaw a sant Jóob 
rekk, nde moos yéene naa la lu ko ëpp fopp, 
nijaay Ngiraan.Mbaa mu ne ma :
- Yàlla xam na ne xeeb naa ko, góor gi 
Ngiraan, waaye bul wax dara, xaaral ba 
ma dellu Màrsey rekk !
Loolu yépp fekku ci Yaasin. Dafa ne 
nemm-nemmaaral, di ma xool mel ni du 
moom laay waxal. Xawma lu ma yëf yiy 
niru, ma jéem a kaf ak moom, ni ko :
- Soo demee nga nuyul ma waa Màrsey te 
bul fàttee bind Mbisin ak Mbisaan.
Yaasin daldi ma xulli, fas kanam gi xaat.
- Bind kan ak kan laa dégg ?
- Xanaa sama ñaari sët yi ! Xamoo ne 
ñoom duma leen bàyyi ñu jóge Ñarelaa ?
Mënuma laa nettali ni Yaasin tëje kanam 
gi keroog, Badu.
Bi mu ma gisee ma muuñ lay sog a xam 
ne dama ko doon tooñ doηη, mu daldi 
muuñ moom tamit.
Waaw, Badu, ku la masula tudd, masula 
taas, su takkee ay waliisam, fëgg sa buntu 
néeg, fekk la fi nga tëdd mu tàggu la, 
xanaa kay li ci des mooy mu woolu taksi, 
ne yoonu ayeropoor maa ngoog ? 
Du dëggam, Badu ?
Ba àddinay baax de, noonu la yëf yi daan 
deme. Waaye bés ba ma Yaasin tàggoo ba 
noppi, la tàmbalee def lu ma jaaxal lool. 
Ca laa ko gis mu yebbi ay waliisam ci ëtt 
bi, yëre bu ne mu yëkkati, fëgg, fëggaat, 
poos bu nekk mu dugal ci loxoom, yuri 
ko. Lee-lee mu teg benn ndoket mbaa 
benn sér ci suuf, jëlaat ko, lemmiwaat ko 
ba noppi delloo ko ci biir waliis bi. 
Lan la Yaasin Njaay réerle woon noonu ? 
Waroon naa réy de, ndax ci ay xultu ak ay 
waxtu la mujje. Ne tuuti, Biige Sàmb agsi, 
taf gémmiñam :
- Waaw Yaasin yow, loo xewle ? Du danu 
waroon a dem ci Sinkun Kamara mu ñaanal 
la, ñaanal xale yi ?
Yaasin siggi, xool Biige Sàmb. 
Man mii Ngiraan Fay de, dootu-ma gone, 
waaye giñ naa ne musumaa gis nit ku jàqe 
ni Yaasin Njaay keroog. 
Ñaari doom yi ñëw katamu ko, di yikkat.
Mu ne Biige :
- Sama këyit yépp réer nañu, Biige.
- Nga ni ma ?
- Waa-waaw. Seet naa ba sonn.
- Loolu gën a doy waar, Yaasin !
- Wóor na ma ne am na ku fi dugg jël 
samay kayit ! Seen kër gii kay !
- Céy, yaa bare ay ! Yaa ngi tooñati, de ! 
Bés bu ne ma ni la gaaw a mer baaxul, 
Yaasin Njaay.
- Amatuma paaspoor, amatuma kayit giy 
biral ne Tubaab laa, lépp réer na ! Nu may 
def, Biige ? Fu ma jëm ?
- Nanu dem. Man Biige Sàmb loolu 
mënumaa të, am naa ci pexe. 
Li ma jëli keroog ci waxtaanu Yaasin ak 
Biige, lii la : musiba moomu daloon 
Yaasin, sa yaay amoon na ci mbégte mu 
réy a réy ! 
Te njortoon naa it ne fu kayiti Yaasin 
Njaay ya dugg, moom Biige Sàmb moo 
leen fa dugal.
Njël soreetul woon. Ñu dégg ci Ñarelaa 
benn waay juy tëgg sabaram tey yuuxu ca 
kow :
Dégluleen, jàmm la ! Dégluleen jàmm la ! 
Boroom dëkk bi nee na : bu ci kanamee, 
na waa gox bi yépp daje ci pénc mi !
Boroom dëkk bi nee na dafa bëgg a 
waxtaan ak yéen ! Bu kenn des ! Góor ak 
jigéen ! Mag ak ndaw ! Dégluleen, jàmm 
la !
Ñarelaa xéy, dajaloo ci pénc mi. Mbooloo 
mu takkoo ngi taxaw di xaar. Ñu dem ba 
yàgg, mu am lu jaaxal Ñarelaa. Kenn ci 
gox bi mënul a fexe ba teg bët kilifa gi ñu 
ne moo woote. Ku yegsi laaj ki nga jëkk 
dajeel :
- Ana ki waral lii lépp ?
- Kii kan ? 
- Xanaa ki tax nu dajaloo ci pénc mi !
- Moom lanuy xaar booba ba léegi.
- Nanu xaar boog.
Ñarelaa xaar ba xàddi, mujjee xaare 
boppam. 
Usmaan Sow, boroom saret bi ne :
- Nun daal, noo ñàkk faayda dëgg ! Ay 
boroom kër yu tollu ni nun, benn waay 
tëgg sabaram rekk, nu ñëw weeru ci naaj 
wu tàng wi, ku nekk di siiñ sa moroom !
- Usmaan wax na dëgg, bunu sàgganati ba 
lii di nu dal ! 
Waaye bi ñu demee bay tasaaroo, la am ay 
kàddu yu kalaate niy bali fetal ci jaww ji :
- Demleen ! Wéyleen ! Na seen ngelaw 
neex ! Li ko doore bés niki tey, dootuleen 
noppee dégg sama baat. Waroon ngeen a 
xam moos ne lu mu yàgg yàgg dinaa 
dellusi !
Ñarelaa tiit. Ku nekk di sànni say bët fu 
nekk, ngir xam fan la kàddu yooyu jóge.
Kenn ci nun sañul a tudd turam. Waaye 
nun ñépp la sunu xel dem ci moom.
Aali Këbóoy !
Aali Këbóoy...
Aali Këbóoy lañ koy woowe.
Luy turam dëggëntaan ? Kañ la dëkksi 
Ñarelaa ? Fan la bawoo ? Loolu lépp 
kumpa la ci nun.
Aali Këbóoy lañ koy woowe, waaye kenn 
xamul lu tax ñu tudde ko noonu.
Dof bu am taxawaay la daal, di taxawaalu 
ci mbeddi Ñarelaa yi, watu nel, bàyyi cër 
yi ñuy lang ci biti tey sol ay sagar yu 
tilima-tilim. Ci li ñuy wax, soldaar la 
woon, nekkoon Dàqaar-Bàngo. Am, nee 
ñu, lu ko fa feeñu bés ci njolloor, mu 
jommi. Am na fiy jamono, lakkaloon nanu 
lool. Da daan làqu ci wetu lekool 
Kelemañsóo gii, su gone yi jàngee ba 
wàcc mu leen di sànniy xeer. 
Du benn du ñaar xaañ na fi nit. Saalitloo 
na fi tam ay boroom kër yu bare ndax su 
ko ci Yàlla xiiraan day nég ba xaaju guddi 
muy kar nit ñi, di leen àddu-kalpe. 
Bés nag, Aali def lu ëpp.
Ku ñuy wax Baay Ndeenee fi amoon xaj, 
fii ci Ñarelaa. Xaj bi sonal lool Aali. Fu 
dof bi dugg, mu fekk ko fa di ko mbów. 
Aali Këbóoy di naxanteek moom, di ko 
fiir ba ne ko niib, daldi ko rendi rendi bu 
ñaaw.
Boroom xaj bi nag, Baay Ndeene, kilifa la 
woon ci làrme bi, am doole ba noppi bare 
ay ba nga ne lii lu mu doon. Kaay nu xeex 
a ko gënaloon kaay nu ndékki. Dafa dóor 
keroog Aali Këbóoy ba Yàlla fóot ay 
sagaram. Céy, xeexu Baay Ndeene baak 
Aali Këbóoy ! 
Man mii de, duma ko fàtte mukk ! Baay 
Ndeene dafa njatt Aali Këbóoy di jamat 
nel beek xottu butéel ba bopp bi xonq 
coyy ak deret, muur kanam gi. 
Li ko Baay Ndeeney jam yépp, Aali 
Këbóoy a ngi koy balu àq :
- Sarax ma, dootuma la tooñ. Giñ naa ne 
teyuma ko !
Maa mujjee yërëm Aali Këbóoy, woolu 
pólis. 
Bi alkaati yi ñëwee, li ñu ma jëkk a laaj 
mooy kan moo doon dof bi, ci diggante 
Baay Ndeeneek Aali Këbóoy ! 
Teg nañ ci ay fan i fan, kenn déggul Aali 
Këbóoy, kenn gisu ko. Ñépp naan :
- Baay Ndeene kat waroon naa gën a teel a 
jóg ci dof bii, upp baax na ci laax bu tàng, 
kat ! Ñaw !
- Xanaa xamoo ni yëf yi deme ?
- Ãa ?
- Aali góbi doηη la woon Dàqaar-Bango te 
Baay Ndeene moom moo yilif kapiteen yi 
ci làrme bi yépp ! Du moroomam !
- Yaa ngi door a wax wax ji kañ !
- Yow kañ bëre bukkeek mbaam nga nuy 
wax !
- Dégg ngeen yuuxu Aali yi, de ? 
Wutewul woon ak mbaam-xuux mu ñu 
ñàdd di ko rendi ! 
- Moo, koo koy wax ? Mu naan xuux xuux 
rekk, tëwa bàyyi ! Gat di !
Ñu tegaat ci ay weer, Aali Këbóoy dellusi 
Ñarelaa...
Tuddul kenn, taasul kenn. Dafa jubal 
mbaaram, téju fa ay fan i fan. 
Xam naa amoon na ay bori nelaw ndax 
foo tollu ci Ñarelaa dégg ko muy xandoor.
Ba mu yeewoo, dafa toppaat mbeddi gox 
biy wër.
Ñu tegaat ci juróomi fan, Aali Këbóoy 
neeti mërr. Danu yeewu daal, gisatunu ko, 
kenn xamul fu mu jaar.Ñaari at yu mat 
sëkk jàllaat.
Bés, ci ndorteelu nawet bi, Aali Këbóoy 
delsi ci gox bi. Taw bu jëkk boobu metti 
woon na lool, ànd ak i dënnoo ki melax. 
Ba muy séwét, fekk na ku nekk ci nun a 
ngi këram di seetaan tele. 
Bi nu jullee geewe, naan àttaaya bay waaj 
a tëri, lanu dégg ay yuuxu ci mbedd mi. 
Nu yaakaar ne waxambaane wu ñu doon 
dóor la, muy woote wallu. 
Ba ñu demee ba ca biir lanuy sog a leer ne 
waa ji nekkul woon ci benn jafe-jafe. Da 
doon woy, ndekete. 
Xanaa kay baat baa xuuroon rekk, naqadi 
ba nga ne lii lu mu doon.
Ñàkkul mu am ñu seen xel dem booba ci 
Aali Këbóoy. Waaw, loolu mën naa am.
Waaye jaaxal kon na ma lool. 
Ca dëgg-dëgg, fàtte woon nanu ay mbiri 
Aali Këbóoy. Ku ko wax ak ku ko waxul 
yépp, waa Ñarelaa jàppoon nañu ne Aali 
ñibbina àllaaxira bu yàgg. 
Ndax kat, Badu, xam nga ne dof yiy 
taxawaalu ci mbeddi Ndakaaru yi, duñuy 
faral di gudd fan.
Nee ma :
- Lu tax nga wax loolu ?
- Lu tax nga wax loolu, Ngiraan ?
Dafa fekk ni, dof kat, loo mën a xalaat ci 
lu bon mu ngi koy dugal ci biiram bi te su 
feebaree kenn du ko faj. Lee-lee it saxaar 
mbaa oto fekk ko fi mu tëdd, yéeg ci 
kowam, dër ko te du sax taxaw. Ay nit 
ñooy romb néew bi, kenn ci ñoom ne : 
- Ndeysaan... Mooy dof bi ñu doon 
woowe... Fàtte naa tur wi, waay !
- Loolu de, amul solo !
- Ana dof ak tur ?
Su ko defee, ñu daldi woo ndawi Buur yi. 
Ñooñu ñëw gàddu néew bi yóbbu. Coono 
boobu lanu bañoon mu fekk nu ci, nun 
waa Ñarelaa. Moo tax ba nu Aali Këbóoy 
abalee, danoo sant Yàlla.
Moom kañ, na dem fu mu xam, mu deewe 
fa !
Ndekete yóo, waa jiy wër gox biy woy, 
Aali Këbóoy la. Mu ngi naan :
- Aa, man la Aali Këbóoy, maa dellusi 
Ñarelaa. Yéen a ngi fàttaliku dóor yu 
metti yi ma fi Baay Ndeene dóoroon, at 
yee ñu génn ? Yéen a ngi koy fàttaliku, 
mbaa ? 
Kenn ci yéen nanguwu maa tontu, waaye 
amul solo. 
Man, Aali Këbóoy, maa leen di yëgal ne 
dem naa dëkk ba ma fekk baax nag, laaj 
mag ña lu tax Baay Ndeene toroxal ma, 
tuur sama deret, te bu weesoo Ngiraan Fay 
mu rafet xol mi, du kenn ci Ñarelaa ku 
yëkkati kàddoom ne lii du yoon. 
Dëkk boobee ma fekk baax, Ndimboy la 
tudd. Lu ngeen di xulliy bët ? 
Mbaa du dangeen yaakaar ne man Aali 
Këbóoy amuma ndey, amuma baay ? 
Neex ba dee ! Samay way-jur ñoo ma sant 
ma dellusi Ñarelaa. 
Waaw ! Bàyyi naa tooñ, dootuma sànni 
gone yi xeer, jànq ji dootuñu ma romb 
may këf seeni sër, di leen jéem a siif. 
Loolu yépp tuub naa ko. Teewul nag, maa 
moom sama làmmiñ wii, man Aali 
Këbóoy. 
Lu ma neex dinaa ko wax, te kenn du ci 
mën tus !
Bi Aali Këbóoy daaneelee, ñépp a féex, 
ku nekk naan :
- Aa ! Waxi dof de, amul solo !
Céy, su nu xamoon li nu doon yoot, booba !
Aali Këbóoy, Baay Ndeene ma ko duma 
woon duma yu metti ya la jëkk a takkal 
pot. Dafa daan taxaw ci boppu koñ bi, su 
Baay Ndeene rombee mu koy daggal ay 
saaga yu ñaaw a ñaaw. 
Ginnaaw Baay Ndeene dafa amoon doole, 
am alal, kenn ñemewu ko woon ci 
Ñarelaa. Kapiteen la woon ci làrme tubaab 
yi. Aali Këbóoy fental ko woy, di ko 
kekkantoo :
« Ofise ne paa pëer, bu doxatee sax du 
xasaw, ndax kenn du ñemee reetaan ! »
Saa yu Aali Këbóoy séenee Baay Ndeene 
rekk, tàmbalee tàccoo ka woy : 
« Ofise ne paa pëer, bu doxatee sax du 
xasaw, ndax kenn du ñemee reetaan ! »
Su ko defee, Baay Ndeene dëngalu, mel ni 
du moom la Aali Këbóoy di gaaral. 
Dem nañu nag ba kenn mënatul a muñ yëf 
yi. Su woyu Aali Këbóoy woowu jibee 
rekk, ñépp daanu ci suuf, di kex-kexi, am 
sax ñuy taf seen bakkan, naan:
- Óo-xoo ! Xetu cuuraay gii moo neex !
Ñu demati ba gone Ñarelaa yiy awu Aali 
Këbóoy. Baay Ndeene di leen dégg te du 
ci mën dara.
Badu, ñaar yii, boo ci gën a ragal : ñu lay 
sànniy doj mbaa ñu lay sànniy kàddu yu 
ñaaw te ñaw ? 
Bopp buy nàcc ak xol bu xëtt, lu la ci 
gënal ?
Aali Këbóoy kat, tuuti kon mu tas 
Ñarelaa. Lu waay def ci gox bi te di ko 
làq, dina ko feeñal, weer la. 
Daawul tudd turu kenn nag, waaye ñépp a 
doon xam ku moom wax ji :
Aa, sama sang yu baax yi, lu ngeen xam ci 
kuy yakkataan doomu-jiitleem ? Moom 
laa fi gis de, ngóor saa ngi nii, ne fàηη ci 
biir seetu bi !
Ku weddi na ñëw xool kook mbaxaneem 
mu ñuul meek i bejjaawam ! Cim ! Ñàkk 
jom badee !
Beneen bés mu ne :
- Aali, waaru nga ! Ndaw soo xam ne 
njaalook naan ndox la yemale ! Céy 
Ñarelaa ! Fii de moom, caga jeek jaaykati 
yàmbaa yee fiy teg ndawal. 
Walla mu ne :
- Waaw, nit ñi liggéey, ñaq, dajale seen 
alal dénk la ko, amoo loo leen di wax lu 
dul réer na te nga toje ko, man mii Aali 
Këbóoy dof bi, ma teg ci samay bët ! 
Waay, noo àttane jël xaalis bu la lewul, 
takk ci ñaareel, séet bu ndaw bi yaakaar ne 
boroom barke nga, fekk tojemaan doηη 
nga !
Ñépp mujjee ragal Aali Këbóoy, di ko 
moytu ndax ñàkk kersaam. Rax-ci-dolli, 
kenn xamul na mu daan def ba xam li mu 
doon wax yépp.Am ñu naan :
- Aa, dof bi waxati na de ! Kii, ñàkkul 
muy boroom xam-xam bu mag ! Mbiri 
Yàlla kenn xamu ko !
Aali Këbóoy yemul foofu.
Ba mu demee ba mu wóor ko ne nit ñaa ki 
koy may nopp bu baax, dafa daldi 
tàmbalee sànni ay cax ak ay laajte yu doy 
waar lool. 
Maa ngi fàttaliku bés ba mu bettee Ibu 
Ndaw ak Kinne Gaajo ñuy fóonante ci 
tefesu Kusum. Weer woowu yépp, dafa nu 
tanqal ak benn laaj bi :
- Jamono jan la nit ku ñuul tàmbalee 
fóonante ? Moo, ndax Maam sax xamoon 
na loolu ?
Foofu nag, jikkoy dof ji jàpp Aali 
Këbóoy, muy joxe tontam, ne dafay jàngal 
waa Ñarelaa naka la mbir yooyu daan 
deme bi fi Tubaab bi ñëwagulee.
Aali Këbóoy doon na def it lenn : lu mu 
wax tey, bu ëllëg saa mu jaaraat ca. Daan 
na ko jàppe noonu ay weer ba mujje gi ay 
kàddoom, gone yépp a leen daan tari.
Laaj ma nag kañ la Aali tas jàng yi !
Laaj ma ko, ma wax la ko !
Gis nga, Badu, politiseη yi doon joηante 
fii ci Ñarelaa, ñoo xaar ba xaaju-guddi, ñu 
yoloosu, fëggi mbaaru Aali Këbóoy. Mu 
yeewu, ñu ne ko :
- Aali, nuyu nanu la.
- Man de, feyuma leen. Ayca ! Gaawleen 
boog ci wax ji !
- Soo gisoon li nu indiwaale doo waxe 
noonu, Aali !
Ñu génne xaalis bu bare, won ko.
Mu ne leen :
- Lii nag ?
- Du xam nga diw ? Nee na dafa noo bëgg 
a yilif te...
- Lu ngeen bëgg ? 
- Ma xasal leen seen noon boobu ?
- Nit ku bon la. Fi mu ne, Ñarelaa ba 
Ñarelaa daj, yow rekk la nit ñiy déglu ! 
Fàww nga xamal leen ne waru ñoo fal 
saay-saay boobu !
Aali ne leen : 
- Aa ! Ñaata ngeen may fey ?
- Loo bëgg, dinanu la ko defal ! 
- Xaalis baa ngi nii, su doyulee ñu yokkal 
la ci lu bare !
- Ayca boog ! Waxleen ma lépp li ngeen 
ko xamal ci lu bon.
Aali déglu leen ñuy talalali, lépp lañu 
xamoon ñu wax ko ko.
Sa ëllëg sa, diw moomu làqu seetsi Aali 
Këbóoy, mook ay nitam, ñu indiwaale 
ñoom it saaku xaalis. Aali laaj leen lu 
doon seen tànk.
Ñu ne ko :
- Diw de, nee na dafa bëgg a jiite askan 
wi, te du nit ku baax.
- Lu ngeen bëgg ? Ma xasal leen ko ?
- Waaw. Yow, nit ñi fonk nañu lool say 
kàddu, Aali. Loo wax ñu ne dëgg la, ànd 
ceek yow. 
Aali Këbóoy ree ci biir xolam. Gaa ña 
wax ko lépp lu bon lañu xamaloon seenub 
noon.
Aali daldi mel ni ku furtaat nag, Badu ! 
Fan yooyu kay, Ñarelaa rëb na lool ! 
Aali Këbóoy dafa jaxasee jaxase sunu 
politiseη yi ba tuutee tee jaasi yi génn. Mu 
ne :
- Ñoom ñépp xaar nañu ba suuf sedd, ñu 
yoloosu seetsi ma, ne dañu may jënd !
Man nag, dof laa : xam naa lépp, dinaa 
wax lépp ! Gaa ñi, ma ne : tey mu neex ! 
Ñarelaa ne tekk di ko déglu, ñii tiit, ñii di 
ree ci suuf.
Aali Këbóoy dellu ne :
Ñoom de, lu kéemaane sax lañu ma 
bëggoon a defloo. 
Laaj leen ma loolu lu mu ! 
Dañu bëggoon ma jaay leen sama xaste yu 
neex yi ! 
Xasal diw ak diw, wax ko ay baaxi 
maamam nu fey la xaalis bu dul jeex ! 
Aa ! Xanaa kon ñoom bu ñu jotee ci réew 
mi, dañu fi nar a ubbi daara ju ñuy jàngale 
wax ju bon ! 
Su ko defee, ku dàq saaga ci réew mi yaa 
fiy ëpp alal ! 
Man nag, gor laa. Sama teraangay bopp 
jaralu ma yenn yi, duma wor mukk askan 
wi. 
Sama xaste yu saf xoroom yii, jaayuma 
leen tey, jaayuma leen ëllëg ! Mayewuma 
leen it, waaye teewul ma yéene ci ñépp, 
nag !
Wax dëgg, Badu Taal, daan nanu dem ba 
fàtte ne Aali Këbóoy dof la. 
Bu daan wax, danu ko daan déglu bu baax 
a baax ! 
Saa yu dikkalewaan it, noppi, danu daan 
namm ay kàddoom ba nga ne lii lu mu 
doon.
Benn guddi nag, Aali Këbóoy wax lu ëpp, 
moom tamit. 
Mooy guddi ga mu tuddee Tubaab bi, di 
ko ηàññ, naan war naa génn réew mi abal 
nu, nu moom sunu bopp.
Aa, guddi googu Badu, kilifay Ñarelaa yu 
bare nelawuñu !
Mag ñi gise ci seen biir, ne :
- Luy jot jot na. Dunu ñàkk fulla ba ab dof 
doηη di nu yàqal sunu teraanga.
Ñu yeewu bés, kenn gisatul Aali Këbóoy 
ci Ñarelaa. 
Mbaar ma mu daan dajale ay sagaram ak i 
poti tamaateem, ñu daaneel ko, bale ko, 
fobeere ko ba mu set wecc. 
Ñii naan Aali Këbóoy dafa tàbbi géej ni 
léeb bu jeex, ña ca des naan dafa gàddaay, 
dem fu mu xam.
Ñeneen ne :
- Du tey la Aali Këbóoy mas a xéy ne mes ! 
Du ñàkk mu dellusi bés na mu ko fi daan 
defe.
Gaa ñooñu de, Badu, dañu doon dof-doflu 
rekk, ndax xamoon nañu bu baax nu yëf yi 
deme. Leeroon na ñépp ne waa gox bee 
sàkkaloon Aali Këbóoy pexe.
Waaye Aali de, dundam neenul. 
Tey dinga toog Ñarelaa, dégg ku wax 
waxam ba noppi, daaneele ko ay kàdduy 
Aali Këbóoy :
- Ca jamonoy Aali Këbóoy de, daan na 
wax ne...
Ba fi Aali jógeek tey mat na fanweeri at 
ak lu topp. Kàddoom ya ñépp jàppoon ne 
ay kàdduy dof lañu, tey ñu ngi ciy 
sukkandiku, di leen dëggal, di leen waate, 
di leen waaraatee !
Soo gisee, Badu, ma ubbi tey Téere bu 
Ñuul bii, di la ci wax waxu Aali Këbóoy, 
am na lu tax. 
Lii laa la ci bëgg a jàngal : saxal ci li nga 
nekk, bul nangoo nekk ma-riirandoo. 
Donte sax li nga gëm, yow kott ci àddina 
si yépp yaa ko gëm, bumu la tax a dellu 
ginnaaw. Bul tiit, bul ragal. Bu kenn fees 
say bët ba doo am fitu xalaatal sa bopp. 
Badu, toppal ciy tànki Séex Anta Jóob ak 
Aali Këbóoy.
Ba Aali Këbóoy xamee ne ñu ngi koy 
waaj a fexeel, dafa daldi yëkkati baatam ci 
kow, ne : 
Maa ngi leen di tàggu, yéen waa Ñarelaa. 
Tey, sama waxtaan ak yéen du gudd. 
Wurus a ngi ñu gas suul. 
Ay kàddooy xotti gannuus gi, di rëkk 
asamaan seek doole, asamaan siy goqi ay 
biddéew yuy ràyy-ràyyi. 
Waaye yoon wi neexul a song. Ay dég 
dinañu la jam, say loxo dinañu nàcc. 
Amaana jaan màtt la. Moytul ma daηaru 
jaan jooju ñu naan céebi !
Dinga mar, dinga xiif. Loolu lépp xej na 
ci. Waaye soo toqiwulee, bés dina ñëw 
say doom ak say sët bég, naw seen bopp.
Badu, lépp li ma xam ci àddina, dof bu 
tudd Aali Këbóoy moo ma ko jàngal. 
Moo tax ma ni :
- Dof mat naa bàyyi cim réew. 
*
* *
Noo yaakaar nag ne noonu la yëf yi mujje, 
Badu ? 
Aali Këbóoy daal, moo jékki-jékki neeti 
jamet sunu kanam ! 
Xéy nanu gis ko muy sampaat mbaaram, 
di dajale ay poti tamaate ak ay mbuus.
Kàngami Ñarelaa yi giseeti seen biir.
Baay Ndeene ne :
- Aali Këbóoy mii dafa noo bëgg a yab 
ñaari yoon. Lu ëpp tuuru. Ñoom ñépp ñu 
giñ ne dinañu rendi Aali Këbóoy, diigal 
néewam biir géeju Kusum.
Nañu ko waxe it lañu ko defe.
Yeewooti nanu bés, gisatunu Aali Këbóoy, 
déggatunu ko.
*
* *
Ñaareelu bóomug Aali Këbóoy ga, nu mu 
deme ?
Am na lu ma ci fekke, man Ngiraan Fay, 
te dinaa la ko nettali.
Benn guddi, dégg nanu kuy yuuxu ay 
yuuxu yu metti te yàgg lool.
Ma daldi xàmmee ci saa si baatu Aali 
Këbóoy. Mu ngay jooy, di saraxu, naan :
- Ñarelaa waxleen ci, wóoy waxleen ci, ñu 
ngi may reyati !
Ci laa jóge fi ma tëdd, man Ngiraan Fay, 
ubbi buntu kër gi. 
Bi ma dawee ba weesu kër Ablaay Jéeju te 
dajewumaak kenn, laa sog a taxaw, daldi 
yuuxu :
- Ay saay-saay songati nañu Aali ! 
Jógleen wax ci ! Buleen seetaan lu ñaaw 
loolu, yéen waa Ñarelaa !
Waaye su ma Ñarelaa tontoo, yow ma 
juddoogul woon booba yaa ma tontu. 
Mbedd mbaa ngi ne selaw. 
Bi ma àggee tali bi jëm kër Biram Saala 
Géy, kenn ci ñi doon duma Aali Këbóoy 
sànni na ma aw doj, doj wi cof sama 
mbaxane, daaneel ko. 
Ma sëgg man it for xeer, siggi di ko ko 
waaj a sànni, gisatuma kenn, gaa ñi ne 
mërr, réer ma. Ci laa dëppe.
Su ma ragalul woon fen de, dinaa ne Baay 
Ndeenee ma doon jéem a xaañ.
Bi ma demee bay waaj a xàddi, la ma mii 
xel ne naa làqu ci mbaaru-tëgg mi taqalook 
sinemaa Riyalto.
Ne tuuti Kuwaamini, fasu Usmaan Sow 
wi, ηexal. Ma xool asamaan si, gis ni 
biddéew yiy melaxe. 
Ñarelaa ngi ne selaw, ndeysaan. Xanaa 
rekk lee-lee ngelaw li pes xobi garab yi 
mbaa ma dégg xaj buy mbów ci guddi gi.
Ma daldi wiccax sama bopp, yéemu ci 
mbonug Doomu-Aadama. 
Sama xel dellu ci Aali Këbóoy : « Xam 
naa Baay Ndeenee nga Kusum di joow, di 
nemmeeku béréb bi gën a xóot ci géej gi, 
mu diigal fa néewu Aali Këbóoy. »
Nit du dara, Badu ! Sànq rekk rendi nañu 
ci Ñarelaa gii lu tollu ni Doomu-Aadama, 
te mu ngi mel ni dara masu fee xew ! 
« Kuy fàttalikooti Aali Këbóoy ? Ndegam 
nit Njaay moo fiy jóge ñu fàtte ba fàtte 
turam, astemaak Aali Këbóoy ». 
Teewul nag, Badu, yëf yi naqadi ma lool, 
man mii. Keroog, ba ma dellusee ci kër gi 
tamit, nelaw të na ma. Fajar jot, ma jóg 
ànd ak waa Ñarelaa jàkka ja. Gaa ña 
bóomoon Aali Këbóoy a ngi may jéem a 
tuur lëndëm kat, naan :
- Sàcc bi fi gone yi jàpp biig de, xawma 
kan, waaye moom dootul xand Ñarelaa !
Keneen ne :
- Soo déggee yuuxoom yi kañ, xam ne 
tuutee tee ñu rey ko !
Ñoom ñépp ñu ree, def mbir mi ay kaf. 
Benn tur rekk nekk ci xel yépp, waaye 
kenn sañu koo tudd. Aali Këbóoy. 
Niti tey yi ñooy naaféq, Badu !
Ba ñu ca tegee ay fan, am ku romb 
mbaaru Aali Këbóoy, taxaw, daldi ne :
- Waaw ! Sunu Aali mi de, ayu-bés yii 
yépp kenn gisu ko !
- Moom de demati na !
- Xam naa am na feneen fu ko rab yi 
xiirati !
- Gaalu dof du teer !
- Na ngelawam neex !
- Mën naa dellusi, de ! Day xéy bés rekk, 
ne nu maa ngi !
- Yàlla tere tereeti ko ! Moom kay, doyal 
nanu ci sëkk ak barke !
Baay Ndeene ne ca tonet, ni leen :
- Seen coow li bare na te amul njariñ ! 
Démb ci timis, benn ponkalug kaña génne 
na mbaaru Aali Këbóoy. Toj mbaar mi jot 
na !
- Baay Ndeene wax na dëgg. Su nu ci 
teelul a jóg, mbaar mii mën nanu fi indil 
ay jàngoro yu kenn xamul.
Waaye Badu, ba dara desul lu dul sempi 
mbaaru Aali Këbóoy, mbir feeñ na.
Nga ne ma :
- Déet waay !
Ma dellu ne la : mbir feeñ na kañ, Badu.
*
* *
Ñetti fan yooyu, képp ku jub mbaaru Aali 
Këbóoy ne danga koy toj, jommi nga.
Garaη Maadaa jëkk jéem a sempi mbaar 
mi. Waaye bi muy janook mbaar meek bi 
ay loxoom di tàkk benn la. Garaη Maada 
yuuxu, loxo yiy saxaar, mu leen di wiccax, 
di tëb ak a tëbaat, fu nekk mu dugg fa di 
wut ndox mu mu leen serale.
Mag ñii xoolante.Am ci ñoom ku ne :
- Nun kat, noo tooñ sunu bopp. Warunu 
woon a sant Maada mu woyof bopp mii 
mu sempi mbaaru Aali Këbóoy.
- Wax nga dëgg. Nanu woo Taala Njaay 
minise bi. Moom war na cee mën dara, am 
na doole, am na xam-xam.
Waaye, Badu, Taala Njaay jotul sax àgsi 
ba ci mbaaru Aali Këbóoy. 
Génn na këram gaa, waaye dafa ñëw ba 
jub nu, tàmbaale miir ; fi mu wéeroo ci 
benn kaasiyaa, nit ñi wër ko, la tàmbalee 
woccu deret, di kadd-kaddi ba faf fa des. 
Taala Njaay nag, yaaram la woon, amoon 
ak ñépp jàmm ci Ñarelaa. Deewam gu 
ñaaw googu metti na ma lool. Lu nekk ñu 
koy wax nag.
Ñii naan :
- Aali Këbóoy mi nu yaakaar ne dee na de, 
mu ngi ci biir mbaar mi di nu dégg.
- Eskéy ! Yàllaay maye, te ku ko neex lay 
may !
- Bàyyileen gis kuy dem, sol ay sagar 
rekk, ngeen di ko sànniy xeer ! Baax na !
Ñi ci des di dekkali ay kàdduy Wolof 
Njaay :
- Deretu téegu du moy luppu boroom !
- Doxati gëléem kow la jëm ! 
- Sàcc ndënd yomb na moom, xanaa kay 
am foo koy tëgge mooy jafe !
Badu, ñu bare la seen taat tëgg tama 
keroog, man mii ma ciy teg samay bët, mu 
def may ree ! 
Saay-saay si nekk fa di déeyante ka 
wokkante. Ña bóomoon Aali Këbóoy 
saalit nañu bés boobu.
Noonu lanu fa nee ñukk mbaaru Aali 
Këbóoy. Ayu-bés ya ca topp yépp, kenn 
ñemewu ko sax jege.
*
* *
Bés, benn waay-Yàlla ju màggat di wër ba 
agsi Ñarelaa. 
Sabadoor bi mu sol a ngi furi be kenn 
xamul lu muy nirool, mu teg ab tengaade 
ci bopp bi, téye ci bantam di temp. 
Waaye Badu, góor gi nu gis tisbaar jooju 
de, amoon na mayu Yàlla. Kër gu mu 
taxaw keroog di yalwaan, su ñu ko 
saraxee ba noppi am na ku ne :
- Góor gii de, bi sunuy bët dajee am na lu 
ma yëg ci sama yaram.
Te mu doon dëgg gu wéer péηη it, Badu. 
Képp ku góor gi ne jàkk ci Ñarelaa, nga 
wax kook nga bañ koo wax, am na lu jóge 
ci yow.
Góora Mbay dégg coow li, daldi woo 
benn surgaam ne ko :
- Demal indil ma waay-Yàlla jooju may 
dégg. Ne ko Góora Mbay, goro Kapiteen 
Baay Ndeene, moo ko soxla.
Fu surga bi dem, ñu ni ko :
- Góor gaa ngi noonu di fi jóge, soo 
gaawantoo dab ko.Surga biy wër ba 
dajeek góor gi. Ñu nuyoo, mu ni ko :
- Kilifa gu ñu naan Góora Mbay moo ma 
yónni ci yow. Nee na nga wuyusi ko ci nu 
mu gën a gaawe, dafa la soxla te soo ko 
xaarloo dina la won mooy kan !
Waay-Yàlla ji ne jàkk surga bi. Kooku gis 
ni bëti góor giy tàkke, daldi dellu ginnaaw.
Góor gi ni ko :
- Neel ki nga ne kilifa la, su ma génnee 
gox bii, te dabu ma, sukkal ma, balu ma 
àq, du baax ci moom ! 
Céy bëccëg boobu, Badu ! Góora Mbay 
mi nga xam ne moo fi dàqoon a jaay 
maanaa, keroog la ko Yàlla doon xaar ! 
Bëccëgu ndara-kàmm lañu ko toroxal ! 
Tànki neen la def, ma ni la, di daw, di wër 
benn màggatum yalwaankat, di xiixat, ñaq 
baay siit, ku mu dajeel laaj la ndax gisoo 
benn góor gu sol sabadoor bu furi te teg 
ab tengaade ci bopp bi ! 
Nit ñaa ngi koy ree, waaye faalewu leen 
sax. Ba mu dabee góor ga nag, ba sukkal 
ko, balu ko àq, kooku lii la ko wax :
- Ñëw bii nga ñëw de, moo gën ci yow ! 
Soo deful woon li ma la sant, yàqu kon 
nga yaxeet ! 
Léegi nag, déglu ma bu baax : mbaaru 
Aali Këbóoy du sempiku feek ku ñuy wax 
Isma Ndóoy dugalul loxoom ci mbir mi.
Góora Mbay ni ko :
- Ãa ?
- Waaw. Waaye dinaa ci yokk lu tuuti : 
Aali Këbóoy, fàww mu dellusi. Dégg nga 
wax ji, de ? Aali Këbóoy, dara mënu koo 
tee dellusi Ñarelaa.
Boo gisee Góora Mbay, mu ngi lox fi mu 
taxaw. Mu dellu laaj góor gi :
- Ba daal kenn amu ci pexe ?
Góor gi ree :
- Yow de, dafa mel ni sa yaram neexul. 
Reylu nga Aali Këbóoy, sant Kapiteen 
Baay Ndeene, sa goro bu soxor boobu, mu 
diigal néewam ci géeju Kusum. Xanaa 
loolu war na laa doy ! Loo bëggati ? 
Ma seeyal ruuwu Aali Këbóoy ? 
Ruuwu nit, Yàllaay boroom.
Góora Mbay geestu, fu ne mu xool fa, di 
seet ndax am na ku dégg kàdduy góor gi.
Mu daldi ne :
- Dinaa def li nga wax. Waaye ginnaaw 
kenn mënul a tere Aali Këbóoy mu 
dellusi, lu nuy doyeeti Isma Ndóoy ?
- Foofu nga juume. Su ngeen feyee Isma 
Ndóoy li mu leen di laaj, dina daan Aali 
Këbóoy ba nga xam ne bu dellusee du 
leen gëtën. Su ci jàppulee, Aali Këbóoy 
du leen may jàmm ba keroog yawmal￾xayaam. Àddina dina tukki, ñibbisi, ni 
faax ci diggu këram, tukkiwaat, jàppe ko 
noonu ba mu mat juróom-ñetti xarñu te du 
tax Aali Këbóoy may leen jàmm !
- Dégg naa sa wax, góor gi. Léegi ñaata 
laa la ameel ?
- Dencal sa xaalis. Isma Ndóoy a ma ko 
gën a soxla te moom xamul baale !
Badu, am na ku ne woon :
- Doxatu gëléem kow la jëm.
Du man mii de maay weddi kàddu yooyu. 
Wax ji law. 
Gox boo dem ci Ndakaaru, dégg ñuy 
waxtaane mbirum Aali Këbóoy. 
Nit ñi ràkkaaju nag, ma ni la, di yokk ak a 
yokkaat, di xoromal.
- Dégg ngeen li ma déggam ? Nee nañu 
Aali Këbóoy dafa soppiku malaaka, yéeg 
ci kow asamaan ak ay laafam, ñépp di ci 
teg seen bët ! 
- Wax nañu ko, de.
- Nee nañu it guddi gu nekk, su waa 
Ñarelaa dee nelaw, Aali Këbóoy day 
soppiku yoo, di biiw ci noppi ñi ko rendi, 
di leen màtt, di leen saaga, lu nekk mu 
leen koy yakk.
- Nga ne ma ?
- Ñooñu ñan a waay ?
- Li ci kanam rawul i bët. Soo déggee fan 
yii kuy jàmbat sibbiru ci Ñarelaa, dóoral 
yat ! Xamal ne yoo bee fa jaar !
- Man de, benn jigéen doon na ma tanil 
démb. Xamal na ma ne lépp lu xew 
Ñarelaa, Aali Këbóoy a nga jaaxaan ca 
àllaxira di ci teg bëtam.
- Eskéy !
Ba màggatu yalwaankat ba demee ba nu 
fàtte, benn xaleelu góor bu tudd Isma 
Ndóoy, dëkk Mbaaw, ñëw bés Ñarelaa, ne 
moom mën naa sempi mbaaru Aali Këbóoy.
Ñu ni ko :
- Xanaa waay-Yàlla jee la fi yebal ?
Mu fas kanam gi, daldi ne :
- Loolu amul solo te sax xawma luy seen 
yoon ci ku ma yebal ak ku ma yebalul.
- Weexal bi nag, ñaata la ?
Isma Ndóoy sëgg ci noppu Góora Mbay, wax 
ko njëgam. Góora Mbay taf gémmiñam :
Saa waay, alal ju tollu noonu, soo dajalee li 
fi mus a dugg ci xaalis ba sunuy maam 
sancee Ñarelaak tey, ëpp na ko téeméeri 
yoon xanaa ! Waxal lu nu mën a dégg, waa 
ju baax.
Isma Ndóoy boolewu ca wax. Dafadaldi 
solaat mbubbam, ne mu ngay dellu Mbaaw.
- Dimbali nu, ñaan nanu la ko ci diggante 
jullit ak moroomam.
Isma Ndóoy geestu Góora Mbay, xool 
waa Ñarelaa ba seppali leen, daldi ne :
Yéen ñépp ay naaféq ngeen, te xam ngeen 
lu tax ma wax loolu. 
Man Isma Ndóoy, bi yëf yiy am, maa ngi 
doon wëndéelu ci jaww ji, tiim leen. 
Ngelawu géeju Kusum pes na ma ! 
Gisuleen ma waaye man maa ngi leen 
doon gis. Buleen ma tax a nettali njëlu 
Ñarelaa gu ñaaw googu !
Ku nekk xool sa moroom, sëgg.
Baay Ndeene ne Isma Ndóoy :
- Li nga nuy laaj de, amunu ko. Réew mi 
ci boppam, xaalis bu ni tollu amu fi. Lu la 
tax a yaakaar ne waa Ñarelaa mën nañu ko 
dajale, fey la ? Aa, yow kat, danga mel ni 
ku nu bëgg a yab !
Baay Ndeene nag, noon naa la fi dafa 
àndoon ak xadar. Ñarelaa ba Ñarelaa daj, 
moo ci gënoon a bari ay. Xeex ak naan 
ndox la mas a yemale. Mag ñi naxanteek 
moom, yedd ko, xamal ko ne warul a topp 
meram.
Góora Mbay daldi ne Isma Ndóoy :
- Ginnaaw noonu la, nga baal nu àq, waa 
ju baax. Amunu xaalis bi nga nuy laaj.
- Kon boog nu ñaanalante, dellu naa 
Mbaaw ga ma dëkk.
Ba Isma Ndóoy demee, magi Ñarelaa yi 
taxawaat nañu fa lu yàgg di wut pexe. Ñu 
mujjee jàpp ne nguur gee waroon a ñëw 
jële fi mbaaru Aali Këbóoy. 
Góora Mbay ne :
- Nanu seeti jawriñ bi ñu dénk kaaraange 
biir réew mi, moom war na cee mën dara.
Ñépp ànd ci wax jooju. 
Ba nuy laata tàggoo, Baay Ndeene xool 
ma ba yàgg, ne ma :
- Waaw, Ngiraan, yow de, saa yu lu mel ni 
masaan xew Ñarelaa, waa gox bi daje di ci 
waxtaan, danga daan yëkkati sa kàddu, 
joxe sa xalaat. Tey moom, kenn déggul sa 
baat...
- Maa yey ne patt, Baay Ndeene.
- Ãa ? 
- Waaw. Man kat, dama tiit ba fu tiit yem.
- Lu waral loolu, Ngiraan ?
Ma yëngal sama bopp, ni ko :
- Seetlu woo dara ci waa ji jóge Mbaaw te 
ne Isma Ndóoy la tudd ?
Waa Ñarelaa yépp di ma xool, waaye 
kenn amul sama tont. 
Ma ne leen :
- Li Isma Ndóoy moomuy wax yépp, maa 
ngi gëmm di ko déglu. Te xam ngeen 
baatu kan laa doon déggam ?
- Ãa ?
- Baatu Aali Këbóoy, xanaa.
- Danga bëgg a wax ne Aalee fi taxawoon 
sànq di waxtaan ak nun ?
- Looloo am sax de, Baay.
Keroog jooju, Badu, gis naa kilifay 
Ñarelaa yu bare ñu téye seen bopp ndax 
jaaxleek tiit. 
Ña jógoon ci xaaju-guddi, fekki Aali 
Këbóoy ca biir mbaaram, rendi ko, am na 
sax ku ci rëccle ba caaya ji xaw a rot.
TÉEREB LËNDËMTU
II
Badu, du caagin dama la bëgg a miirloo, 
waaye fàww nga may ma ma dellu ay ati 
at ci ginnaaw.
Maa ngi door a am fanweeri at ak ñaar, 
nekk óbërye ca Air Liquide, di doxaan 
ndaw su ñu naan Faat Juuf. 
Bés, ni ma ko tàmmee def, ma reer ba 
noppi, sol samay dàll, tegu ci yoonu kër 
Faat Juuf. Kolobaan la Faatu luye woon 
benn kër gu yem. 
Jamono jooju, tele amul. Danoo déglu 
sunu rajo ci ëtt bi, ma defar àttaaya, nu 
cokkaasante ba sunu yaram xaw a tàng, nu 
daldi jàll ca néegu Faat Juuf.
Miinante woon nanu bu baax, nun ñaar. 
Noonu laa ko mën a waxe. 
Li ci des sa xel a koy mottali. Xam nga 
mbirum gone rekk. Am doole te yëg ko.
Nu nekkal ko ci.
Gajjante.
Wax ju ñaaw.
Parax-paraxeek sëppu-jaleñ.
Taataan.
Mbejante.
Àndandoo di salliiru.
Mujje ne yàcc, di xullee.
Waaw, noonu lanu daan jotee, maak Faat 
Juuf. 
Waaye guddi gi ma lay wax de, neneen la 
mbir mi deme. Kottante nanu lu yàgg ci 
kow lal bi, ne cell, mel ni ñaari gone yu 
réer ci àll bi, ku ci nekk di jéem a aar sa 
moroom. 
Fa lanu nekk di raayante ndànk, ànd ceek 
teey ak ràññee. 
Bi ma ganejee Faat Juuf, teeru na ma teeru 
bu rafet, dalal ma. 
Ba nu lalee waxtaan it, ku nekk ci nun 
ñaar tontu na sa moroom na mu ware.
Keroog Kolobaan àjjana ju ndaw la woon 
ci nun ñaar.
Waaye lee-lee sunu bànneex day wex xàtt, 
jur sax tiitaange. 
Lu waral may joteek Faatu Juuf, mu neexe 
noonu ba noppi, sama xel yépp nekk ci 
dee ? 
Ma gëmm, gis ñaari mellentaan yu tuutee 
tuuti te ñuul ñuy mareñ ci aw tund wu 
suuf sa weex tàll.
Ma ni ci sama xel :
« Maak Faatu Juuf bëggante nanu ba fu 
bëggante yem. Waaye lu nobeel di jariñ ? 
Lii lépp fan lanu jëme ? 
Fii ak ñeent-fukki at nu màggat, ras, 
dootunu mënal sunu bopp dara ba bés ba 
nuy xéy jóge fi. » 
Ngiraan Fay.
Faat Juuf.
Fan ngeen jëm, yéen ñaar ?
Jamono dina ñëw, mbégte mu réy bett la. 
Waaye bànneex ni melax lay bindooo, ba 
muy tàkk ak ba muy fey benn lay doon. Bi 
nu delloo ci saal bi, ku nekk ci nun ñaar 
gis na ci say bëti moroom tiis wu réy.
Faat Juuf a ngi taraxlaayoo séru legoos, 
ferenklaayu, wéeru ci kanape bi.
Lee-lee sama loxo càmmooñ doxantu ci 
kow yaram wi, naj ndànk catu weenam 
mbaa mu wàcc ba ci diggante lupp yi, 
jaaru fa as lëf.
Maak Faat Juuf rekk a nekk ci kër gi. 
Dëkk bi ci boppam mu ngi ne selaw. 
Nuy diisoo, ku nekk di dénk sa moroom lu 
mu masul a wax kenn. 
Góor ak jigéen su ñu bëggante dëgg, li 
ëpp ci seen waxtaan ci ñeeneen ñi lañu 
koy jëmale, moo xam seeni mbokk lañu 
mbaa seeni xame kese. 
Dañuy faral di leen jëw, daal. 
Badu, sooy ngoroyook jigéen te dungeen 
juum ba jëw kenn, booba xéy-na seen 
àndandoo narul a yàgg. 
Su dee fu ngeen tollu yéen a ngi naan su 
ñu amee doom nii lay tudd mbaa béréb 
sàngam lanu war a wut kër, ñàkkul seen 
ngoroo ngi waaj a tas. 
Guddi googu laa mas a wax Faat Juuf ne 
sama cosaan, man, Mbériη-Saaj la, ca 
Siin :
- Ci sëti Maam Ngóor Fay yi laa bokk.
Faat Juuf daldi muuñ, ne ma :
- Waaw, te noonu nga ci tollu ? Maam 
Ngóor Fay nag, ku ko jur ?
Gis nga ni mbir mi doye waar, Badu ! La 
ma umple woon ba tax maa tegu ci yoonu 
Mbériη-Saaj la ma Faat Juuf laaj. 
Ma ni ko :
- Sol naa samay dàll, dem ba Mbériη-Saaj 
ngir rekk bëgg a xam kan moo doon 
Maam Ngóor !
- Loo fa jële nag ?
- Dara. Wax dëgg Yàlla jëlewuma fa dara. 
Waaye yow sax, Faatu, soo may tane it, 
du lool.
- Nun kay Ngiraan, noo ngoog rekk !
- Nun ñan, Faatu ?
- Xanaa nun Doomi-Aadama ! Nit ku 
nekk, booy nemmeeku cosaanam, ci yoon 
lim bi waroon naa mat ay junniy-junni at. 
Waaye ñi xam mbaa ñiy fàttaliku seen 
turu maam, ñu néew lañu. Maandu daal 
moo nu war, Ngiraan.
Ma siggi, xool Faat Juuf, gis ni kanam gi 
soppikoo ndax tiis wu ma xamul lu ko 
waral.
Ma ni ko :
- Lu xew, Faatu ? Danga mel ni ku xolam 
jékki-jékki diis gann.
Faat Juuf ni ma moom masul teg bët ay 
way-juram :
- Man dañu maa for ci mbedd mi, Ngiraan. 
Bi ma juddoo, sama yaay dafa ma bëggoon 
a rey, ñu bett ko, mu sànni ma, daw.
- Ãa ?
- Bu yàggul laa xam loolu. Ku baax ki ma 
for, yar ma, masu ma cee nangoo wax 
dara.
- Ndax yoon mujje naa teg loxo ci sa 
yaay ?
Faat Juuf tontuwu ma. Sunuy bët daje, ma 
daldi yëg ci saa si ne wax naa lu ëpp. 
Faat Juuf gis ni ma amee kersa ci mbir mi, 
daldi ma xëcc, ma fekki ko fi mu toog ci 
suuf.
Ñu tëdd nelaw, ma gént gént gu jaxasoo 
sax. Waaye ndax lii sax gént dégg la ?
Maa ngi wetu kër Faatu Juuf, taxaw ci 
booru tali bi. Kolobaan a ngi lëndëm 
këruus wante teewul oto yu baree ngi may 
romb, seeni faar di tàkk, ñuy def :
- Fiiw ! Fiiw ! Fiiw !
Oto bu romb, sa moroom topp ci, ñu mel 
ni oto rawante yi ñuy wone lee-lee 
tele.Moo man, fan laa nekkati ? Tali bii 
ndax tali neen la ? Pax mu xóot a xóot la, 
di nirook teen bu ñu jaaxaanal te daanaka 
amul yemu. Li faaru oto yiy melax yépp, 
taxul béréb bi leer.
Rax-ci-dolli, benn sófóor nanguwul a 
taxaw jël ma. Mu mel ni oto yi man lañuy 
daw ! Ñoom daal ñu ngi naan :
- Fiiw ! Fiiw ! Fiiw !
Ma tiit, di saraxu sófóori oto yi may romb 
- Buleen ma fi ba, ngir Yàlla ! 
Waaye kenn ci ñoom nanguwu cee taxaw.
Gisuma kenn kuy dox, sófóor si may romb 
it mënu ma cee teg kenn bët.
Aa ! Oto yuy dawal seen bopp nag !
Jàppal ne li ma lay nettali mu ngi amoon 
ci 1954. 
Bu ci kanamee, dinga xam lu tax loolu am 
solo.
Njël jot. Ma yeewoo Kolobaan, sangu, 
ndékki, dem liggéeyi Air Liquide. 
Àddinay dox. Ñaata guddi, ñaata njolloor, 
ñaata njël ñoo fi jaar boobaak tey, seey, 
yóbbaale yaakaari Doomi-Aadama yi ? 
Yàlla rekk a xam, Badu.
Bul ma laaj it fan laay dégg Faat Juuf. 
Tàggoo nanu bu yàgg te xawma sax fan la 
nekk ci Senegaal ñàkkul sax mu génn 
àddina te yëguma ci dara.
Guddi Kolobaan gaak tey jii ma tiim sama 
Téere bu ñuul bii, di ci bind lii, mat na 
juróom-fukki at. Lu waral tey jii sama xel 
yépp nekk ci Faat Juuf ? Lu tax biig ba tey 
fu ma geestu ci néeg bi gis takkandeeru 
Faat Juuf, déggaat baatam ? 
Lépp li ma def Kolobaan juróom-fukki at 
ci ginnaaw, ganesi na ma biig.
Lépp laa wax de, Badu. Te lépp soo ko 
déggee mooy ñaar yii : séyaat naak Faatu 
Juuf, am ci mbégte mu jéggi dayo, ba 
noppi tëddaat ci wetam nelaw, daldi 
géntaat la ma géntoon ca atum 1954...
Jëli nga maam, Badu ? 
Li ma dal biig, mënuma koo tudde gént. 
Dama toog di bind ba yàgg sama bopp biy 
metti mel ni dafay waaj a xar. Ci laa tëje 
Téereb Dóom, aj la ma la doon nettali ci 
Yaasin Njaay, dem tëri. 
Bi may nelaw nag, guddi Kolobaan gépp 
ñëwaat na ci sama xel. Amul dara lu ci des 
ginnaaw. Ni ma ko dunde woon ba may 
am fanweeri at ak ñaar la dellusee.
Yëf yi yemu fa de, Badu Taal : ci sama 
biir gént, géntaat naa taxaw ci booru tali 
bi, ca Kolobaan, mu lëndëm këruus, oto 
yu bare di ma romb, seeni faar di tàkk, 
ñuy def :
- Fiiw ! Fiiw ! Fiiw !
Ma tiit, di saraxu sófóori oto yi may romb, 
naan leen :
- Buleen ma fi ba, ngir Yàlla !
Waaye kenn nanguwu cee taxaw.
Muy ñaari yëf, Badu : 
Li fi mas a xew ak li fi masul a xew. Lii 
ma dund ko dëggantaan, li ci des di lu ma 
janeer doηη.
Fu ñaar ñooñu jaxasoo, Badu, Fen ak Dëgg 
maasaloo nañu. Kon, dee soreetul.
Jamono ji walbatiku, guddi soppiku doon 
bëccëg. 
Ma ni : dee gu taxaw jonn.
Boroom xam-xam yi dinañuy faral di 
janeer, séen Ëllëg ak li ci biir ñu nekk ci 
yoon wiy daagu. 
Agseeguñu de, waaye ñu ngi janook 
ñoom. 
Ñu teg ci diir bu gàtt, muy lu ne fàηη-
fàηηaaral, maak yow nu sog cee mën a teg 
sunuy bët.
Dëgg la. Wànte ku ma newoon dinaa dund 
man mii ba bés ñëw may gént ne maa ngi 
gént, ku ma waxoon loolu, Badu, ma ni la 
fen nga.
Sant naa Yàlla bi yëf yi yemee foofu. 
Mënoon naa fa jóge xeetu ndof gu doy 
waar dugg ma, lépp lu ma masoon a dund 
ci àddina ma dundaat ko, di xuus ci biir 
jamono ji, di dellu ginnaaw ba dellu 
Mbériη-Saaj, ca Siin, guddi taalata ga 
sama ndey sukkee jur ma. Li ma xalaat 
noonu xaw maa miirloo !
Dem ba nekk mag, dara deseetu la lu dul 
wuyuji sa boroom, mu ni la :
- Ngiraan Fay, may naa la ñaareelug dund. 
Doore ko bésu tey, at mu jot dinga gën a 
nekk xale. 
Am nga 80 at. Feek 79 at, dinga dellu 
nekk liir. Walbati jamono ji du dara ci 
man, defal naa la loolu ! 
Fépp foo mas a jaar, dinga fa jaaraat. Su 
ko defee, lu dëngoon ci sa jëfin nga 
jubbanti ko, koo mas a tooñ nga balu ko 
àq mu baal la ci xol bu sedd. Soo demee 
nag ba wërngal gi téju, say mbokk ni :
- Sunu Ngiraan Fay mu baax mi de, 
juróom-ñaari fan rekk moo ko dese ci 
dunyaa, ndax bés sàngam la ganesi woon 
àddina, te talaata jii di ñëw la bés boobuy 
dellusi. Ci lañu ko ngénte woon, kon ci la 
fiy war a jóge, wuyuji sunu boroom. Nanu 
ko waajal, boog.
Ayca, Badu Taal, bul nasax. Lemmil li ma 
lem foofu, jëlil wax ji. 
Kersaa waral ma fab Dëgg lëmës ko ci 
biiri léeb ak i cax. 
Xawma kan laa rusul ci àddina, waaye 
yow Badu Taal am naa lool sa kersa.
Gone nga waaye ku la seetlu bu baax, 
fàww mu weg la ba sax xaw laa ragal.Yaa 
xam loo bëgg, doom : Yal na la ko Yàlla 
defal.
TÉERE BU ÑUUL BI
- Dégluleen ! Jàmm la ! Dégluleen ! Jàmm 
la ! 
Yéenekat bi wër na Ñarelaa ay yoon i 
yoon, sog a taxaw ci pénc mi. Lee-lee mu 
tëgg sabaram, daldi dar nopp yi, yuuxu :
- Dégluleen ! Jàmm la ! Dégluleen ! Jàmm 
la !
Mu ne tekk ba yàgg sabarooti ñetti yoon, 
daldi daraat nopp yi :
- Buur nee na : góor ak jigéen, mag ak 
ndaw, bu ëllëgee ci yoor-yoor, na ñépp 
daje ci pénc mi ! 
Badu, kàddu yi ma doon xaar ñu jib, jib 
nañu. Aali Këbóoy delluseeti na.
Maa ngi yëg luy rocceekoo ndànk-ndànk 
ci sama yaram.
*
* *
Ca ëllëg sa, waa dëkk bi def la leen Buur 
sant. Waaye kat, mbir mi jaaxal nañu bare.
Ngay dégg ñu naan :
- Fan la yéenekat bii génneek sabaram ?
- Buur ban a woote, sax ?
- Démb ak bërki-démb de, ay buur a fi 
newoon, daan dogal. Seen bëgg-bëgg rekk 
lañu xamoon. Muy dëgg gu wér péηη, 
ndax ku ci mel ni Daaw Demba demoon 
na ba ni :
- Fii ci Kajoor, ku fiy takk janq, balaa 
ngay joteek moom, indil ma ko ma jaar ci 
ba noppi, ndax buur moo yeyoo loolu.
Waaye Daaw Demba ak buur yi ko fi jot a 
wuutu, kenn waxatul seeni wax. 
Tey, jamono Daawur Jaañ lanu nekk. Su 
Daawur Jaañ bëggee waxtaan ak waa réew 
mi, day woo taskati xibaar yi, wax li muy 
wax, ñooñu jàllale ko ci tele yeek rajo 
yi.Kon boog, ku woote ? 
Waaw. Su Daawur Jaañ wooteewul kan 
moo war a woote ? 
Ñarelaa ngi dajaloo ci pénc mi. Foo sànni 
mbàttu mu tag. 
Ku ci nekk a ngi naan ci sa xel : 
« Waaw, kañ la démb dellusi, làqu ci 
biiru Tey, nar fee judduwaat ? Kañ lanu fi 
fal Buur ba muy woote ? Naka la Daawur 
Jaañ mënee nekk njiitu réew mi ba noppi 
keneen naan mooy sunu Buur ? Du lii 
lañuy waxati ci politiseη yu naaféq yi ! »
Yéenekat bi rëkkaat sabaram, xulli bët yi, 
yuuxu :
- Buur a ngoog ! Buur daalee ! Buur 
daalee ! Nu dégg ay woy yu neex lool sax, 
te kenn ci nun xamul fan lañuy jibe.
Woykat yi yaatal géew bi, nu sog a gis 
Buur. Mu nga àgg ca kow, sol ay yëre yu 
yànj yu ñu daaminaa ak wurus. 
Dag yi xàllal ko yoon, mu taxaw ci diggu 
pénc mi, xool nu lu yàgg door a yëkkati 
ndànk ñaari loxoom. 
Nun ñépp nu ne tekk di ko déglu. 
Xam nga lu Buur defam, Badu ?
Dafa jonkan, tibb ci suuf si ak loxo 
ndeyjooram, ηëb ko lu mat juróomi simili, 
di ñaan.
Ba mu ñaanee ba noppi, mu siggi, xool 
mbooloo mi, waaxu ba ci benn ndaw su 
màggat, mu xëcc ko ba ci diggu géew bi, 
ni ko :
- Lii ma ηëb, wurus la. May naa la ko ci 
xol bu sedd. Bés ni ki tey, sa soxlay 
àddina yépp faju nañu ba fàww. Képp ku 
sës ci yow, dootul xiif, dootul mar.
Noonu la nu Aali Këbóoy feeñuwaate, 
bésub altine ci yoor-yoor. Waa dëkk bi 
yéemu. Am ñu mbir mi yëngal seen xol ba 
ñuy jooy. Nga dégg ñu naan :
- Yàllaay kariim.
Li ma lay nettali nii, fekkewuma ko. Fekk 
na sibbiru si daaneel ma, ma fatu ci sama 
néeg. Waaye lépp lu waa Ñarelaa wax 
keroog mbaa ñu def ko, maa ngi koy dégg, 
di ci teg samay bët.
Nekk ci pénc mi te sa jëmm newu fa.
Bi mu ma wóoree ne Aali Këbóoy dellusi 
na, ne déjj ci diggu géew bi ak fulla ju mat 
sëkk, laa tudd turu Yàlla. 
Tàggu naa la, Badu. Fa may fanaani tey, 
duma fa fekk kenn, kenn du ma fa fekk.
Dénk naa la ku baax ci yow. Dina la aar, 
dina la fajal sa mer.
Dénk naa la Aali Këbóoy.
Li des ci nettali bi, mooy boroom. Dina la 
ci may ba nga doyal sëkk ak barke.
ÑAAREELU XAAJ
AALI KËBÓOY
Dof mat naa bàyyi cim réew
Badu Taal, yaa ngi may déglu, mbaa ? Sa 
maam Ngiraan Fay noon na la :
- Bala waa Ñarelaa di teqalikook Aali 
Këbóoy, dinañu wax lu set.
Dëgg la. Ngiraan masul a wax waxu 
caaxaan. Démb, soppiku naa mellentaan, 
dugg ci kawasu benn waa ju doon dem. 
Ma dégg ko mu naan ki mu àndal :
- Sama Ndumbe mi de, moo may bëgg a 
jommal.
- Lu mu defati ?
- Jigéen ñi daal ñoo woyof bopp rekk ! 
Xanaa naan ma Aali Këbóoy dina dellusi 
Ñarelaa fii ak i fan.
Xarit bi ree, ni ko :
- Foo newoon yow it, Tiijaan ? Loolooy 
coow ci gox bi. Bu ma yaboo sax ne waa 
réew mi yépp a ngi xaar Aali Këbóoy. 
Ñépp xam nañu ne dina dellusi.
- Ãa ?
- Waa-waaw ! Bés daal, dégg naa, dinanu 
dégg kuy yuuxu, naan : 
Dégluleen ! Jàmm la ! 
Dégluleen ! Jàmm la ! 
Nee nañu loolu moo nar a firndeel ne Aali 
Këbóoy a ngeeti ci sunu biir.
- Eskéy !
- Te kat, dinaa la xamal lenn, Tiijaan : 
Aali Këbóoy mi réew miy xaar, dina ñëw, 
nekk Ñarelaa lu yàgg a yàgg te kenn du ko 
xàmmee.
- Nga ni ma ? 
- Boroom xam-xam yee ko wax, de.
- Céy nun ak Aali Këbóoy ! Giñ naa ne fi 
mu ñu jëme, jàmm amu fa !Badu, bi ma la 
nettalee waxtaan woowu ma for ci mbeddi 
Ñarelaa yi ba noppi, dinaa dëggal li ngóor 
soosu wax : fi ma jëme Ñarelaa, jàmm 
amu fa. Xanaa rekk ma yokk ci as tuut : 
képp ku ma mas a tooñ ci Ñarelaa gii, 
dinaa ko defanteek yow ba géej gi fer. Te 
xam nga ni moos ndem-si-Yàlla ji Ngiraan 
Fay, góor gu laabiir ga, am yërmande, taxu 
maa wax. Man, Aali Këbóoy, sama baat ca 
kow ! Nuyu naa leen, yéen waa Ñarelaa ! 
Sunu àndandoo nar naa yàgg te nar naa 
metti ! 
Waaye balaa nuy tegu ci yoon wi, dinaa 
leen fàttali kàdduy taalifkat bu mag 
ba.Sëriñ Musaa Ka nee na : Am barke 
àggul ci di def lu ñu dul wax
Defkat bu dee def waxkat it ma ngay wax 
*
* *
Man, Aali Këbóoy, sama baat ca kow !
Waxambaane yi fi jaar sànq ci bëccëg de, 
xaw nañu maa jaaxal. Ñu nga léttu, takk 
ay càq yuy keleη-keleηi. Céy, su ngeen 
leen gisoon, yéen waa Ñarelaa ! Seen 
doxin, seen waxin ak na ñuy sànnee seen 
yaram ci jaww ji ! Ñuul nag ba dër. Loolu 
lépp tekki lii doηη :
- Xool-leen ma, man doomu Afrig laa, 
sama ñuulaay bii dara dàqu ko ! Aa ! Naw 
sa xeet de, gisuma lu ci aay, ci am faayda 
la bokk. Séex Anta Jóob loolu la nu jàngal. 
Waaye nag, man Aali Këbóoy, am na lu 
ma xaw a yéem ci mbir mi. Ngeen ne ma :
- Loolu lu mooti, Aali ?
Ma ne leen :
- Nit Njaay bu demee bay toppandoo 
boppam, xanaa war naa fekk xamatul 
moom mooy kan, xanaa fekk na 
njàqareem jéggi dayo ! Soo demee ba tànk 
boo yëkkati, ne man diw maay Man, te 
soo ko defulee ñu jaawale laak keneen, 
booba fekk na nga déju ci andu jaambur, 
noor fa, nar faa nawet. Waa réew mi kat 
war nañoo xoolaat mbir moomu. Seen 
ndaje yu bare yi may dégg ci rajo bi de, 
war ngeen cee sóoraale loolu. Laaj leen 
gone yi :
- Waaw, doom, lu leen xiir ci toppandoo 
seen bopp ?
Man, Aali Këbóoy, sama baat ca kow !
Patiriis Lumumbaa.
Waaw, Patiriis Lumumbaa, laa wax !
Réewum Kóngo ne ko :
- Patiriis yaa nu doy, keneen ku dul yow 
du nu jiite, jal baa ngoog, nee ci faax su la 
neexee.
Ñu neeti :
- Jàmbaar da koy niru. Ba nga jàkkaarlook 
buuru Belsig, ñaawoo ci. Yërëmoo wax ji, 
danga jaar ci digg bi.
Waa Belsig mer :
- Ku mus a gis lii ? Ñii nga xam ne démb 
rekk sunuy jaam lañu woon, nu leen di sëf 
ci naaj wu tàng wi ni ay mbaam, di leen 
kàcciri, ñu naan wii mise, mersi mise, képp 
ku ci jéngu bëgg noo jommal, nu daggat la, 
sànni xaj yi, ñu yàpp la. Kañ la sowaas yii 
daan am fitu ñàkke teggin sunu Buur ? 
Buuru Belsig ! Kii kay dafa reppoon dëgg 
bi muy def loolu ! Lumumbaa mii, fàww nu 
def ko lu kenn dootul fàtte.
Noonu la ko waa Belsig defe it. Fan yii, rajo 
boo ubbi, nit ñu baax ñaa ngi metitlu bóom 
gu ñaaw gi ñu bóom Lumumbaa ca Kóngo.
Yéen waa Ñarelaa, man Aali Këbóoy maay 
wax ak yéen ! 
Yéen a ñàkk faayda, yéen waa Ñarelaa ! 
Yeewuleen ! Waxleen ci li xew Kóngo. 
Bokkleen ci werante beek xeex bi. Nit 
ngeen, dungeen ay xar.
Lan mooy coow li ? Ñii ngi naan Bels yi 
dañoo bëgg teg ci boppu réewum Kóngo 
seen xuus-maa-ñàpp, ngóor su yaafus sax, 
ñu koy digal muy dogal. Kooku, benn 
soldaar bu jege woon Lumumbaa la, ñu 
koy wax Sosef Desiire Móbutu.
Amerikeη yi tamit, ñu baree ngi leen di 
tam dëmm ci mbir mi. Ñoom sax lañu ne 
ñoo ngemb ci suuf ngóor soosu ñu naan 
Sosef Desiire Móbutu. Lumumbaa de, su 
muccoon ci lii dina jaaxal ñu bare : Bels 
yi ne dafa xamadi, Amerikeη yi ne 
kóminist bu bon la. 
Amerikeη yeek Bels yi mànkoo, ne su 
loolu yépp weesoo sax, alal ji nekk ci biir 
suufu Kóngo, ñoom ñoo ko gën a soxla 
waa Kóngo !
 Waa Ñarelaa jógleen taxaw !
Ne yàcc di xullee du seen ndam.
Du xam ngeen nu ñuy rendee xarum 
tabaski ? Waxambaane yee koy ñàdd, 
boroom kër gi sog a teg paakaam ci baat 
bi, dem, dikk, dellu. Sosef Desiire 
Móbutook Móyiis Combe, xuus-maa-ñàpp 
ga ca Katangaa, ñooy surga yi ñàdd 
Lumumbaa, ay kilifay làrme Belsig daas 
seen paaka, daldi def seen mënin. Léegi 
nag, Móbutoo ngi jonkan di xaar wàllam. 
Mu ngi xaar doxandéem yooyu jébbal ko 
nguuru Kóngo. Su ko defee, mu ne noηη 
ci jal bi, ne leen :
- Jaaraama, yéen waa Belsig ak waa 
Amerig ! Yéen a ma fi teg, maak yéen 
dinanu bokk mbuus, lu ngeen joxoñ ma 
dagg, ngeen fab, yóbbu defare ko seeni 
réew ! 
Tey jii, fukki fan ak benn ci weeru 
saηwiye, ci atum 1961, nit ñu baax ñi ci 
àddina si yépp mer nañu. Àddina si yépp 
laa wax, de !
Wasiηton.
Kaasabalankaa.
Konaakiri. 
Akaraa.
Feerfaks
Alse.
Liyees ak Briksel...
Dëkk yooyu ma lim yépp, ay gor fippu 
nañu fa, taxaw nañu ngir wone ne li xew 
Kóngo ànduñu ci tey, ànduñu ci ëllëg. 
Nun waa Ndakaaru Njaay it, kenn demul 
nu des ! Jóg nanu, taxaw ci tànki bañ. 
Yéen waa Ñarelaa kañ, yéen a yaafus te 
ñàkk dogu ! Daara ju mag ja laa jóge nii 
sax. Ba nu dajaloo biir Iniwérsite ba 
noppi, danoo daldi jubal bunt bi féeteek 
tali bi jëm Wakaam. Ñii ngi làmboo raaya 
bu Kóngo, ñi ci des a ngi téye ay nataali 
Patiriis Lumumbaa. 
Ma ni : bés bi ñu bóome Lumumbaa la 
Afrig tàmbalee suux, di delluwaat 
ginnaaw. Li xew keroog jooju, su ma 
sañoon, nun ñépp nu bàyyi ci xel bu baax. 
Njiitul réewum Afrig ne jàkk kilifag 
réewum tubaab bu day noonu, ñépp toog 
di la déglu, nga am fitu wax ko dëgg... 
Am nañu ko jéemoon ca jamonoy Maam 
ya, waaye fekewuñu ko. Lumumbaa 
waroon na xam moos ne mënul woon a 
mucc.Am na ci yéen ñuy déeyante. Waa￾waaw, maa ngi leen di dégg kay, ngeen 
naan ci suuf :
Aa, ndekete sunu ngóor si day dof-doflu 
rekk, waaye dara jotu ko. Su Aali Këbóoy 
dofoon kay, du mel ni ku naan Lumumbaa 
tooñ Bels yi.
Yéen a ngi naan :
- Su Lumumbaa duggul woon ci lu 
yoonam nekkul, Bels yi duñu ko rendi, 
daggat yaram wi, seeyal ay yaxam ci 
mbalka mu fees dell ak asib. Céy, waa 
Ñarelaa ! Maa leen xaare ! Jëw Patiriis 
Lumumbaa daal moo leen dese ? 
Lu ngeen may layati, sama gaa ñi ? Tàmm 
ngeen wax seeni njaaxum ba noppi ne 
Wolof Njaay a ko wax ! Maa ngi leen di 
dégg, ngeen naan : 
- Ñàkk bopp gaaw a dee. Lumumbaa kat, 
da doon jaay lu amul !
- Lu jiin Njaag a te mooy Njaag !
- Moo ko sómbi, na ko naan.
- Lu tollu ni Buur, rawatina buurub 
tubaab, nga di ko ηàññ noonu bëccëgu￾ndara-kàmm !
- Ma ni : nen du bëreek doj !
- Tubaab yi soxaruñu gaa, dañoo bañ ku 
leen yab rekk !
- Mooy li ñuy wax rekk : ñi mën a kott 
amuñu mbaam ! Man de, su ma amoon 
wërsëg wu day ni jàkkaarlook Buur, di 
wax mu may déglu, dinaa fexe ba samay 
soxla faju sama giirug dund.
Cim ! Gat seen ! Xaj yu bon yi ! Ba noonu 
daal ngeen tollu ci mbirum Patiriis 
Lumumbaa ? Nga ne lan, yow, boroom 
simis bu sokolaa bi ak sa sikkimu 
séytaane bi ?
Nga ni soo janoo woon ak Bóduweη, 
Buuru Bels yi, dinga ko ñaan xaalis boo 
takkee ñetteel ? 
Waaw, amaana sa soxla soosu faju de, 
waaye say sët ak say sëtaat duñu ko fekke. 
Wutewuleen ak ay nit yu ñu déj ci buntu 
kàmb gu xóot a xóot te fees dell ak i xal, 
yeew leen fa. Sañuleen sax yëngu ba seen 
xel di dem ci jéngu. Defe ngeen ne su 
ngeen di jéem a yëngu di tàbbi ci kàmb gi, 
safara si lakk leen, seeni yax def dóom.
Te ngeen tuddee seen bopp ay nit ?
Bàyyileen seen xel ci seeni sët ! Waay 
waay amleen boog tuuti yërmaande ci 
gone yi juddoogul. Ëllëg a ngi rung ci 
seen biir deret, mu ngi daw sax bay xiixat. 
Bépp toqu deret buy daw ci seen yaram, 
dina ami bés ay bët ak i nopp, dina ami 
gémmiñ, ñu ngénte ko, jox ko tur, mu 
màgg, nekk nitum lëmm. Fu nekk nag mu 
geestu fa, di seet yoon wi ngeen ko xàllal, 
mu mën caa jaar te du fakkastalu mbaa 
muy wékk yaakaaram ciy doxandéem ngir 
bañ a daanu.
Ñi fi jaar démb, su ñu sàgganul woon, nun 
ñii doon nanu fi gën demin.
Waaye ay doxandéem taxaaw ci waax bi,
wàccee seeni gaal ak ay butéeli sàngara ak 
ay seetoo ki caq, nga daldi tàggook sa 
sago ci saa si, jaay sa jabar ak say doom, 
pasar-pasaree suufu Maam sii...Moo, tee 
ngeen a seetaat seen xel ! Ñaaw ci, lekk 
yu neex, te du mujje fenn fu dul seen 
wanag. Waa-waaw ! Maa ko wax ! Li 
coow liy bare yépp, foofa ngeen di 
jonkan, rotal fa yu neex yi tax ngeen di 
tayle réew mi !
Buleen ragal nit ku Yàlla bind ni yéen.
Waaye sax, wax ji du loolu, Badu.Lan la 
boog ? Lii la : tubaabi Belsig yooyu 
mënoon nañoo xët ci lëndëm, maanam 
làqu rey Lumumbaa, yem ca. Noonu lañu 
ko tàmmee def : dañu lay sàkkal pexe ba 
noppi taxaw fale, mel ni du ñoom, ku leen 
bëgg a tuumal ñu giñ ne ñoom yëguñu 
tinuñu. Bii yoon dañu ni fàww ñu def ko 
na mu gën a ñaawe, àddina si yépp di ci 
teg seen bët, mu leer ñépp ne nit ku ñuul 
du jam mukk Buurub tubaab naani. 
Badu, xool nga bu baax nataal yi ci 
yéenekaay yi ? Gis nga ni ñu yeewe 
Lumumbaa mu toog ci benn oto, sol simis 
bu weex bu xottiku, ndeysaan, ay soldaari 
Móbutu tiim ko, di ko mbej, téye ci karaw 
giy xëcc, di ko wéq, di ko tëfli !
Been soldaaru Belsig 
a jiite waa kër Móbutu yi. Ba mu bóomee 
Lumumbaa ba noppi, laata muy seeyal ay 
yaxam ci mbalkam asib, def na lu doy 
waar.
Xam nga lu mu def, de ?
Dafa buddi ñaari bëñi Lumumbaa, lëmës 
leen ci sagaram denc, ne bés dina ñëw mu 
jaay leen taskati xibaar yi mbaa ñeneen, 
am ci xaalis bu takku. Yëf yi de, jaay 
dooleek maa-tey la. Badu, mus ngaa gis 
njiitu réew mu ñuy toroxale noonu 
bëccëgu-ndara-kàmm ?
Masul a am fenn. Bés ba ñu reyee Patiriis 
Lumumbaa la Afrig tàmbalee suux ci 
géejug naqar ak njàqare.
*
* *
Biig de, dégguleen sama baat bu naqadi 
bi, yéen waa Ñarelaa.
Man, Aali Këbóoy, tanqaluma leen ci 
guddi àjjuma gi.Tey ma wax leen lu tax 
yàquma seen nelaw biig.Lii doηη la.
Daawur Jaañ mi ngeen xam, njiitu réew 
mi, moo ma fekk may jàppanteek nelaw, 
mu ne ma pëkk-pëkk, ma xippi, dégg ku 
naan :
- Aali... Ndànk la doon waxe nag, mel ni 
ku ragal ñu dégg ko, mbaa ñu xàmmee 
baatam. Noonu, ma daldi geestu, ne ko :
- Kooku ?
- Aa ! Ba xàmmeewoo sama baat, Aali ?
- Yow a kan ?
- Man a Daawur.
- Daawur man ?
- Man a sa xarit Daawur Jaañ.
- Saa waay, wéyal. Man, awma mbokk, 
awma xarit.
Foofu mu ne tekk ab diir. Ma yëg ci sama 
yaram ni mu ma ne jàkk ci lëndëm gi. 
Sama xel yedd ma, ma daldi ne bëret, 
génn fekki Daawur Jaañ ci buntu mbaar 
mi.Soo ma gisee, maa ngi tiit bay pat￾pati.Laajleen ma lan moo yóbbu woon 
sama fit noonu, ma wax leen ko.
Badu, moytul ma Buur ! Li tax nit di 
jiiteem réew, du xam-xam, du doole, du 
alal, du leneen. Mayu Yàlla doηη la. 
Wànte dunyaa jii de, ñi ma gis ñu fiy jiite 
ay réew, mën naa ni ñoo yées ci ñi Yàlla 
sàkk. Moytul ma Buur ! Su dale sa kow 
nga gaañu, soo dalee ci kowam gaañu. 
Ana ku Buur naan jàkk te du am lu jóge ci 
yow ?
Dinga ne :
- Waaw, Aali, Lumumbaa nag ? Moom 
de, noon nga fi ñaawu ca ba mu janook 
Buuru Belsig ba, Bóduweη lañu koy wax, 
xawma.
Dëgg la, Badu. Weer yale ñu génn, nettali 
woon naa la njàmbaar ga Patiriis 
Lumumbaa wone bés ba Kóngo di jot 
boppam, te Buuru Belsig nekk fa di wax 
ay waxi kasaw-kasaw. Dafa fekk rekk ne 
Lumumbaa du woon nitu neen, Badu. 
Kooku xamul woon sax fu tiitukaay di 
nekk ci Doomu-Aadama.Mën na am it, 
Badu Taal, nga ne ma :
- Waaw, Aali, léeb ya ma Maam Ngiraan 
daan léebal nag, ba ma newee gone ? Jot 
naa jàng ci léeb yooyu ne ak lu Buur am 
doole am doole, bés benn waay dina jóge 
réew mu soree-sore, ñëw fekk ko fi mu 
jaaxaan ci pénc mi, di jaay puukare mu 
dëkk ko ci kanamu askan wépp, ñu 
songoo mu toroxal ko. Loolu de, Aali, 
dégg naa ko du benn du ñaar ca léebi 
Maam Ngiraan Fay yu neex ya. Loo ci 
wax, nag ? 
Sama tontu du gudd : léeb, léeb la tudd.
Nee ma lu tax, Badu ? Su léeb tàbbee 
géej, dëgg des fi, li am, Badu, moo di ne 
njiitum réew duy yemb, ñaare. 
Gis nga nag, maak sama mbokki dof yiy 
wëndéelu ci mbeddi Ndakaaru yi, li nuy 
kannasu yépp, xam nanu ne Muse la 
Paresidaa moo nu gën a naan kaani fopp. 
Ma ne : gaa ñiy feeñ tele ak seeni karwaat, 
ñu naan leen Muse la paresidaa diw, seen 
yaram duy faral di neex de ! Nit ku wér 
dëgg, du fekk ay junniy-junni Doomi￾Aadama, nga ne leen :
Man diw, maa leen moom. Ku ko nangu ci 
yéen dinaa ko fajal ay soxlaam, ku àndul 
ci loolu nag su yaboo xam ne bakkanam a 
ngi ci xottu-gerte !
Nun dof yi, noo xam lu tax nuy muslu ci 
ñooñu. Sama digganteek Ñarelaa, firnde la 
ci. Ñarelaa rëbb na ma ñeenti yoon, sooy 
ñeenti yoon. Waaye su Daawur Jaañ doon 
dugal loxom ci mbir mi, may tàkk. Duma 
jaar kon fenn ba mucc.
Looloo waral ba ma gisee Daawur Jaañ 
muy ñàngal kanamam, dama daldi jéggalu 
ci saa si, ni ko :
- May ma, Daawur, maa ngi ñëw.
- Gaawal laa wax, dama yàkkamti !
Céy dof moo sonn ! Boroom dëkk bi de, 
man maay nooy-neexam. Saa yu ma 
demee bay jàppanteek nelaw, mu ñëw yee 
ma, ni ma :
- Aali sama bopp bi ubu na lool fi mu 
nekk. Laaj naa réew mi, askan wi jox na 
ma ko, waaye ca dëgg-dëgg xalaatuma 
woon ne nii la yëf yiy jafee. Léegi daal, 
yow rekk laa yaakaar ne mën nga ma cee 
dimbali, xelal ma. Loo ma digal, dinaa ko 
def, Aali.Du benn du ñaar, ne naa ko :
- Dëgg la Daawur, ay at a ngii ngay tëñax￾tëñaxi. Wóor na ñépp ni xamatoo foo jëm. 
Tee nga janook ñi la fal, wax leen ne 
mënatoo dem ? Defe ko noonu, Daawur, 
bul ci am kersa ba gaañ sa bopp, sànkaale 
réew mi !
 Waaye du nangoo dégg loolu. Saa yu 
ma waxee noonu, day mer, di xultu, di ma 
xas :
- Du lii lañuy waxati ci sa ndof gi ! Xanaa 
danga bëgg sama gaa ñi sàkkal ma pexe ! 
Aali, ni mbir mi doye waar, kenn mënu la 
koo wax ! Gis nga, bëccëg bépp maa ngi 
ci boppu gaal gi, di joow, ànd ceek fulla ju 
mat sëkk. Ñépp yaakaar ne xam naa bu 
baax fi ma jëm. Bés bu ma juumee ba ne 
ñi topp ci sama ginnaaw xawma yoon wi, 
réew mi tas.
- Yàlla tere, Daawur ! Man Aali de, réew 
mi amalu ma benn njariñ waaye ñaanuma 
Yàlla mu tas. Léegi nag guddi na, 
Daawur, demal bàyyi maak sama xottu 
mbaar mii, ma nelaw.
- Nelaw ! Xanaa soo ma waxee li ma lay 
laaj ba noppi !
- Loo bëgg, Daawur ?
- Yoon wi ! Won ma yoon wi ma war a 
jaarloo askan wi ! Kàngam yi ma wër 
taluñu daraak jalgati xaalisu réew meek 
tabax ay kër yu rafet ! Te dégg naa sax ni 
yéen dof yi yéen a fi ëpp xam-xam.
Li ëpp ci sama waxtaan ak Daawur Jaañ 
noonu lay tëdde. Waaye sunu gise biig bi 
moom, neneen la deme.
Ñàkkul Daawur am fu mu jaar, door maa 
seetsi. Dafa ràkkaaju woon dëgg, di wax 
ay waxi dof. Li ma toog ci otoom yépp 
muy dawal, mu ngi ma naan :
- Aali, yaa ngi gis tali bii nuy jaar, kër yi 
nuy romb yépp, garab yi ci mbedd meek 
kayit yi ngelaw liy ëf, ñuy wëndéelu ci 
jaww ji ?
- Waaw, Daawur ? Loo ci wax, nag ?
- Aali, xoolal : yooyu ma la limal yépp 
maay boroom ! Réew mii maa ko moom !
Li mu wax jaaxal ma lool. Ma sàcc xool 
ko, gis ni bët yiy melaxe. Ma ne ko :
- Àa, Daawur ?
- Sàllaaw, Aali ! Man, Daawur Jaañ, maay 
ngànd ! Xam nga ne moos doo ñeexu-
ñebbe, Daawur Jaañ, doomu Ajaratu Nafi 
Saar ak Abdulaay Masaar Jaañ !
Su ma ragalul woon fen de, dinaa ne li ko 
doore fukki waxtook benn ci guddi ba 
juróom-benni waxtu ci suba, Daawur Jaañ 
wërloo na ma Ndakaaru ñetti yoon. 
Ba nu àggee Gël-Tàppe, joxoñ na ma benn 
kër, ne fa la daan jànge Alxuraan ba mu 
newee gone ; jaar nanu yoonu sinemaa 
Elaas, dem ba jub géej, jàdd sunu 
càmmoon, jubal taax ya.
Ma ni ko :
- Foo ma jëme, Daawur ?
- Xanaa kër ga.
- Kër gan ?
- Bàyyil dof-doflu. Nanu dem gàlle waay, 
Aali, dóor fa sunu ndékki lu fatt.
- Man dey, Daawur, xiifuma. Daawur Jaañ 
faalewu ma, melul sax ni ku ma dégg. Yëf 
yi dalul sama xel dara. Guléet ma dégg ko 
mu wax waxu ndékki. Ndax kat, nit loo 
xamul xamoo ko. Li muy dawal yépp, 
sama xel a ngi werante :
« Mbaa du ngóor sii dafa am lu mu ma 
naral, di ? »Nun dof yi kat, bu ci kenn 
waxulee, léegi sëriñu taryaax yi jéexalnu. 
Ñoxor Njaay ñu ne boroom barke bu leen 
seetsi :
- Jàppal kenn ci dof yiy taxawaalu ci 
mbeddi Ndakaaru yi. Soo ko rendee, 
toggal deretam, naan ci, sëlmu ci. Fi may 
xalaatee loolu, Daawur daldi ma geestu, 
ne ma :
- Agsi nanu, waaye yow sax danga mel ni 
kuy maas, Aali.
- Wax dëgg, Daawur, su doon sama sago 
de, nga bàyyi ma ma dellu Ñarelaa.
- Du danga ma ko ñaan, man miy dogal ci 
réew mi ?
- Waaw. Ñaan naa la ko, Daawur.
- Ñaan nga ma ko, Aali, waaye maa lànk, 
mayuma la ko. Maa la moom, moom sa 
moroom. Fi ma la awloo ngay aw ! Dégg 
nga bu baax wax ji, Badu ? Njël googu ci 
kër Daawur de, dootuma ko fàtte. Ndékki 
la neexoon na lool nag, wax dëgg Yàlla. 
Waaye kat, coono bi Daawur Jaañ di daj 
subaak ngoon ci réew mi, su ci amul woon 
ndékki lu neex ñu laaj ko ko ! Waaye xam 
nga lan moo dàqoon ci mbir mi, Badu ? 
Fi nu toog maak Daawur Jaañ ci taabal jiy 
guux ndànk sunu kafe, ay soldaar a ngi 
nuy tóojal, di misig. Ma dem ba yàgg, 
seetlu ne am na ci ñoom ku ma ne jàkk. 
Saa yu ma wëlbatikoo, sunuy bët daje. Ma 
siggi gën koo xool, daldi ko xàmmee, ni 
ko :
- Baay Ndeene !
Muy pat-pati.
Daawur Jaañ ni ma : Ndekete xamante 
ngaak kolonel Kamara ?
- Waaw, Baay Ndeene sama waay la, 
maak moom noo bokk sunu Ñarelaa ! Aka 
bari ay, tey ! Mooy ofise ne paa pëer ! Bés 
boo ko tooñee ba mu njatt la, dinga wax lu 
set, Daawur !
Daawur Jaañ xaqataay, tàpp ma ci mbagg :
- Yaa mën a tooñ, Aali ! 
Noonu, ma tàmbalee woy :
Ofise ne paa pëer ! 
Baay Ndeene di ma siiñ, ma ni ko :
- Ayca, Baay ! Mu di ma awu, di 
tàccuwaale, di pàkkarñi :
- Ofise ne paa pëer ! Bu doxatee sax du 
xasaw ndax kenn du ñemee reetaan ! 
Mujje gi soldaar yi ànd ak nun di misig, 
maak Baay Ndeene nuy fecc di tëb di dal, 
Daawur Jaañ ak i nitam ñëw fekk nu ci 
géew bi. Yëf yi mel ni tuq su bënn te saañ 
ba réer !
Bi nu feccee ba noppi, dama daldi jubal ci 
Kolonel Baay Ndeene Kamara, tàllal ko 
loxo. Moom it mu lëng ma, ndeysaan, ne 
yikkat di jooy ni gone gu tuuti.
*
* *
Dammel dee nu jox ndaje, fii ci àll bi. Pax 
mu yaatu te xóot la gaslu, nun kàngami 
Kajoor yi nu wër ko. Mu ne :
- Xam ngeen lu lii tekki.
Nun ñéppp nu sëgg, ne tekk.
Njëlug Kajoor. Picc yaa ngi woy, lee-lee 
ñu cof xobi garab yi mbaa ñu gësëm seeni 
bànqaas, làyyi biy toq ci sunu kow, nun 
kàngami Kajoor yi.
Dammel ni :
- Ku ci samay bët dajeek yosam, su dee 
gor du fanaan tey.
Ba tey kenn siggiwul, kenn ηaaηul.
Dammel daldi neeti : Luy jot, jot na. Am 
na lu ma nar tey, balaa jant biy so... 
Ku nekk ci yéen na ma wax lu mu xalaat 
ci mbir mi.Foofu, ma yëg ku ma kobos 
ndànk.Ma geestu, daj ci Kocc Barma.Céy, 
Kocc Barma Faal ! Musumaa gis ku 
lakkalee ni moom ! Su ma xamoon ne 
moo ñëw toog ci sama wet, dandu kon naa 
bu yàgg. Ku ko moytuwul dina la sànk. 
Dafa rekk luubu, ngóor sii. Su ñépp awee 
yoon wii, mu aw fa ca des. Te kenn feesul 
ay bëtam. Dammelu Kajoor ak man Aali 
Këbóoy mii nga xam ne ab kàngam doηη 
laa, noo yem dayo ci moom.
Foo fekk Kocc Barma mu ngi jonkan, teg 
ñaari loxoom ci óom yi, ηëb ci loxo 
ndeyjoor bi juróom-ñeenti xooxi buy. Laaj 
nanu ko ba tàyyi lu muy doye juróom-
ñeenti gif yooyu, waaye nanguwu koo 
wax kenn.Aka ñor tey, nag ! Golñàdd la, 
àgg ca kow. Su toogee ci biir nit ñi dafa 
naan keww, fu nekk mu fay sànniy bëtam. 
Te nekkewu fi lu dul weddeek tiiñal 
kilifay réew mi. Fi nu toog, fexe na ba 
déey may kàddu yoo xam ni su ko 
Dammel doon dégg di nu reylu maak 
moom yépp ci saa si. Xam naa ëllëg, fii ak 
ay xarnu, Kajoor dina fàttaliku jaloorey 
Kocc Barma Faal, di yéemu ci xelam mu 
ñaw te rafet. Wax nag la mën ba mu jeex 
tàkk ! Ku jar a seetlu la, ndax lépp lu mu 
def am na lu mu ko dugge. Dammel mas 
na ko woolu, mu agsi ci biir nit ñeek 
wateef gu doy waar. Ñépp di ko ree, ñu 
dem ba koy yeew, yóbbu ca àll ba sànni 
ko fa. 
Dammel ni ko :
- Waaw, Kocc, sa ñeenti jubb yii nag ?
-Aa, Dammel, ñeenti jubb yii de, dara laa 
ci xamul. Waaye su dee danga bëgg xam 
lan la bu ci nekk tekki, mën naa la koo 
wax.
- Su ma la ko laajulee nag ?
- Say nit rey ma, ma dee.
- Laaj naa la lu sa jubb yi tekki. Waaye 
soo waxee lu dul dëgg du baax ci yow.
Keroog Kocc ñaawul ci xare bi, ndax 
Kajoor yépp la jommal. 
Nun nag, gise nanu ci àll bi ba noppi. 
Sëkk nanu pax mi. Ba nuy dellu dëkk ba, 
nee naa Kocc :
- Gisuma la nga sëkkandook nun de, bi nu 
waxtaanee ba noppi. 
- Dëgg la, Aali.
- Lu waral loolu, nag ?
- Xanaa neex ma. Ba léegi xamoo ni man 
maay sama Buuru bopp ?
- Kocc Barma Faal ! Baal li nga nekke. 
Jamono yii Dammel jàq na ba fu jàq yem 
te soo moytuwulee dina ne yaak noonam 
yee ànd di ko fexeel.
- Gis naa bët yi ma seen Dammel biy 
xoole, wallaay. 
- Aa, gis nga ko de ? Defe woon naa ne 
man rekk maa ko seetlu ! 
Tee ngaa génn dëkk bi, Kocc ! Buuri tey 
yi dañoo fiir, de !
Yéen a ngi dégg wax jeem, yéen waa 
Ñarelaa ? 
Foofu, Kocc Barma Faal dafa ree, ni ma :
- Yaay bëqët, Aali ! Am, téyeel ma fii, 
waay. 
Mu ubbi loxo ndeyjooram, tànn ci benn 
xooxu buy, ne ma ko jabb. Ma bëgg koo 
laaj lu loolu tekki, geestu, xawma fu mu 
jaar. Fekk neeti na mes.
*
* *
Ku xamul fu Àllu-Kaañ nekk it, dégg nga 
turam. 
Badu, ci ubbiteb Téereb Dóom, Ngiraan 
Fay noon na la su am réew jànkonteek ay 
jafe-jafe, dina am ay bés yu ñu ciy ràññee 
bu baax. Jotoon na lim sax Talaatay Ndeer 
ak Dibéeru Guy-Njulli. Sàmba Lawbe 
Faal ak baayam Makoddu Faal.Sadani 
Caam ak Mbarka Ja. Ñii di góor, ñii di 
jigéen waaye ñoom ñépp ñu ànd diy 
jàmbaar, xalimag Ngiraan Fay dekkali 
seeni jaloore.
Mën naa seede ne lépp lu sa maam mas a 
bind bàyyil la fi, dëgg gu wér peηη la. 
Ngiraan Fay sama nijaay ju baax ja, Yal 
na la Yàlla xare àjjana, yal na suuf sedd ci 
sa kow. Xamoo woon caaxaan, daawoo 
jëw kenn, daawoo sosal kenn. Loo wax 
mbaa nga bind ko, sañu ma cee teg 
baat.Teewul nag, Badu, léeg-léeg sunuy 
gis-gis xaw a juuyoo, maak sa maam.
Dinaa la ci jox tey tegtal bu ndaw. 
Gis nga, Badu, jamono dina ñëw, aw 
askan ni :
- Sunu réew mii de, ba mu sosook tey, bés 
bi ci ëpp solo, bés sàngam la ndax bés 
boobu la lépp sotti. Kuy faral di déglu 
géwél yi mbaa mag ñi dinga xam li may 
bëgg a wax foofu.Tey jii, koo laaj, mu ne 
la 26 ci weeru oktoobar, ca atum 1886, 
maanaam bés bi Lat Joor desee Déqële, ca 
la Kajoor màbb, tas, Xonq-Nopp yi féex, 
sog a xam ni buumu njaam gi ñu nu takke 
dëgër na dëgër gu, caaxaan du ko fecci.
Fàttaliku Déqële, lu nu war la.
Waaw.Waaye man Aali Këbóoy, bu doon 
sama sago de, waa réew mi dinañu bàyyi 
xel ci beneen bés. Ci sama gis-gis, bés 
boobu kenn fullaalul, moo ëpp fopp solo 
xare Déqële.
Nga ne ma :
- Bés boobu ban la, Aali ?
Waa Ñarelaa ngi kobosante, naan :
- Ayca, du dangay jaay dijj ηaam rekk, 
tontul nag ! Dinaa tontu kay. Man Aali 
Këbóoy, ma ni :
Ñii may limsi, ñoo séq xew-xewi bés 
boobu : benn, Kumandaηu serkalu Kees, 
Kees-Kaay, benn dëkk, ñaari gaar, di 
Tubaab bu ñu doon woowe Andre 
Kastorel ; ñaar, raay yi saxaar giy jaar, 
Tubaab yi defoon ko fi, te Lat-Joor giñoon 
ne Maalaw du leen teg bët ; ñett, benn 
seetu bu mag a mag. Muy ñaata ? Andre 
Kastorel, Kumandaηu serkalu Kees, benn 
seetu bu réy ak raay yi saxaar giy aw !
Am na lu leen ñeenteel, waaye loolu 
moom dama koy leb ba ci kanam. Ñeent 
yooyu, lan lañu war a jote ?
Badu, waa Ñarelaa a ngi naan :
Aali mii kat, ràηηatiku na ! Su nu jógulee 
ci moom, du baax, de ! 
Yéen a gaaw a fàtte, yéen waa Ñarelaa ! 
Moytuleen ma ! Su ngeen xëyee fajar di 
dem jàkka ja, bu kenn ci yéen dammati 
koñ, ngir bett ma, fas yéene maa bóom. 
Su ngeen ko jéematee dinaa toj Ñarelaa ba 
mu mokk rumbux, ay xal dinañu wàccee 
asamaan dal ci seen kow, ngeen lakk ba 
xëm ñuul kukk, seeni kër def dóom ! Te 
dóom boobu, ngelaw li dina ko sànni fu 
soree-sore ! Giñ naa ni kenn ci yéen du 
mucc ci musiba moomu ! 
Baal ma àq de, Badu, ñii dama leen a rekk 
xaare ! Waa Ñarelaa yii, dañuy jeexal 
sama xol ! Man sax yow doηη laay waxal. 
Dig naa ko Ngiraan Fay, dinaa ko def. 
Lépp lu mu la jotul a wax, dinaa la ko 
jottali.
Bi mbir miy xew, gone laa woon. Su dee 
amoon naa fukki at it, ca lay yem.
Nu ngi ci Àllu-Kaañ, maak samay 
moroom, ñii di raasaatu siddéem, ñi ci des 
di witt ay màngo Biraan Jóob. Nu jékki￾jékki kenn ci nun, Mbiita Saar, daldi téen, 
déglu woyi picc yi ba yàgg mu joxoñ 
yoonu Kees, ne nu :
- Yéen a ngi dégg li may déggam ? 
- Loolu lu mooti, Mbiita ?
- Ndimboy dina am ñaari gan tey. Ñu ngi 
ci yoon wiy ñëw.
Nu téen nun itam, gis ni pënd bu xonq bi 
muuree jaww ji, dégg ay tànki fas yuy 
woy ci kow suuf si, mel ni ndënd mu ñuy 
rëkk ak doole.
Ma ne :
- Tee noo jaar ci xur wi, jiitu gan yi dëkk 
ba ?
Kenn tontuwu ma. Ku nekk a ngi déglu 
Mbiita ba xam lu ciy xalaatam. Foo fekk 
ay gone yuy ànd, am na ca kuy dogal, 
nekk maanaam seen kilifa. Nun, Mbiita 
Saar a doon sunu njiit. Sunu moroom la 
woon, waaye Yàlla dafa ko teeloon a may 
xel ak bayre. 
Su waxaan dara, kenn ci nun daawu ci sañ 
a teg baat. Mbiita ne tekk ba mu wóor ko 
ne nun ñépp a ngi koy déglu, mu ni :
- Aajoowu ko, Aali. Bàyyil sa yëfu téll￾ma-rajax yi.
Ni Mbiita Saar waxe xaw maa merloo, ma 
daldi ñëg :
- Li ngay jaay amul, Mbiita ! Ñii di ñëw, 
su ñu bettee Ndimboy nag, dal ci kowam, 
looy wax ? 
Mbiita Saar reetaan :
- Xawma kañ ngay muus, Aali. Fas wii 
may dégg ay tànkam, fasu Kumandaηu 
Kees la. Na mu tuddati sax, Tubaab 
boobu...? Fàtte naa tur wi, waay... Ki mu 
àndal moom Baay Séy la, mooy làpptoom 
bi.
Nu yéeg nun ñépp ci kow garab yi. Ne 
tuuti ñaari gawar yi romb nu. Nu xoolante. 
Ni ko Mbiita Saar waxe woon, noonu la 
ame.
Andre Kastorel, Kumandaηu Kees.
Baay Séy, làppto bi.
Foo gis kenn ki, ki ci des sorewu fa. 
Ñoom ñaar ñu mel ni Doomu-Aadamaak 
takkandeeram. 
Bi ñu demee ba sore, nu cëppeelu ci suuf. 
Abu Sow ne Mbiita Saar :
- Yow nit nga walla rab nga ? Maa ngi lay 
bëgg a ragal kat, Mbiita !
- Yéen a ma xamul rekkk, waaye seen 
bopp ! Te loolu du woon ay waxi caaxaan, 
Badu. Nànditeg Mbiita Saar, fu ko nit 
nattoon, weesu na ko. xéy- na looloo tax 
Yàlla teel ko fee jële. Bi Mbiita Saar di 
lab ci déegu Jooral, fukki at ak ñaar doηη 
la amoon. Ba ñu ko yóbboo ak meel ya ba 
dellusi ci péñcum Ndimboy, benn boroom 
xam-xam nee na :
- Gone gii kay, su guddoon fan, dina ma 
jaaxal. Am nañu nu ko gën a soxla.
Waaye nanu dabi gaaw Kumandaηu Kees 
balaa mu nuy rëcc. Bi Andre Kastorel ak 
Baay Séy di dugg biir Ndimboy, nun gone 
yi nu ngi topp seen ginnaaw di yuuxu :
- Wiiw Kumandaη ! Wiiw Kumandaη ! 
Kuu-man-daη ! 
Keroog, ñaari gan yi tëju nañu lu yàgg a 
yàgg ak boroom dëkk bi. 
Ba ñu gisee ba noppi, kooku woolu 
Manjaay, ni ko :
- Kumandaη Kastorel nee na dafa bëgg a 
waxtaan ak nun. Yëgalal ma ko waa 
Ndimboy.Manjaay daldi tambàlee wër 
mbeddi Ndimboy yeek sabaram :
- Dégluleen, jàmm la ! Dégluleen, jàmm 
la ! Boroom dëkk bi nee na : Kumandaηu 
serkalu Kees, Muse Kastorel, moo fas 
yéenee waxtaan ak yéen ! Su ngeen añee 
ba noppi, na ñépp daje ci pénc mi ! Yéen 
waa Ndimboy, mag ak ndaw, góor ak 
jigéen, bu kenn des ! 
Kenn waxul dara sa moroom, waaye 
leeroon na ñépp ne mbirum saxaar gee 
taxoon tubaab bi woote ndaje ci pénc mi. 
Jamono jooju dey, jafe-jafeek coow bu 
baree amoon na ci saxaar gi doon jóge 
Ndar, jaar Kees sog a teersi Ndakaaru gii.
Kastorel a ngi toog ci siisam, tegaley 
loxoom ci dënn bi. 
Kilifay Ndimboy yaa ngi ko wër, ku nekk 
di sàcc di randatu ngir gën koo jege.
Ak li may nekk gone yépp, maa ngi 
yéemu cili may gis : 
Andre Kastorel, daal, mooy sunu Dammel 
bi kenn yëgul fu ñu ko fale, kilifay 
Ndimboy yi ko wër di ay dagam, muy 
tabb di tebbi.
Maa ngi gisaat lépp, Badu.
Ba tey jii, li ma teewe keroog a ngi mel ni 
nataal bu ñu kuppati, taf ko ci sama biir 
yóor.Yow kott Kastorel, rax-ci-dolli ngay 
doxandéem, nga weex nun nu ñuul, kenn 
xamul foo bawoo ak loo fa tekki, ãa, nga 
ne déjj ci péncum Ndimboy, ñi gën juddu 
ci dëkk bi di la sibooru, soo sëqatee sax ñu 
tiit bay saw seen tubéy ! Moo, lu waral lu 
doy waar loolu ?
Bi ma demee ba nekk mag la ko sama xel 
door a mën a nangu. Dëgg la : bi Kastorel 
di laata agsi Ndimboy, fekk na mu xeex 
ak nun lu mat ñetti xarnu. Xare na Bawol, 
xare na Jolof ak Kaasamaas ak Ñaani ; 
Kastorel xare na it Waalo, xare Siin ak 
Saalum. 
Nun nag, noo sàggan sunu càgganu bopp 
ba mu féewale nu, daan nu, fu nekk mu 
teg fay nitam, lu mu leen sant ñu def ko. 
Dem nañu fi sax ba su la Xonq-Nopp 
saagaa, soo feyoo dunguroom yooyooy 
jëkk a soqi seen fetal ci sa kow. Benn 
xarnu jàll, beneen jàll, ba muy ñetti xarnu. 
Ñu dem ba Kastorel di Kumandaηu 
serkalu Kees, war naaru-góoram di duggsi 
biir Ndimboy : booba mbir mi amatul 
woon benn sikki-sakka nag. Jël na ndam 
li, teg loxoom ci réew mi. Du kenn ci 
réew mi ku sañ ne :
- Sama baay Dammel la woon. 
Mbaa :
- Man mii, néegu Géej laa bokk.
Am na nag ay bañkat yu fi jógoon ciy 
jamono ni loolu fàww mu dakk, ñu gar ci 
seen bakkan. Sa Maam Ngiraan Fay 
bokkoon na ci jàmbaar yi fi taxawoon, 
yëkkati seen baat ca kow, ni :
- Moom sa réew !
Kastorel ni leen :
- Loolu du nu boole. Seen réew a ngoog, 
jël leen, fu ngeen xam ngeen jëm faak 
moom !
Waaye Badu, wax, wax dëgg ci la.
Yaakaar nga ni coono bi fi Ngiraan Fay ak 
waa PAI daj àntu na ? 
Tey jii nu ne noo moom sunu bopp, ku sañ 
ni coppite am na fi ? 
Lee-lee Daawur Jaañ fëgg dënnam, ni 
moom moo jàmmaarlook Kastorel, ñu 
ñefe, mu daan ko, dàq ko, mu dellu Tugal. 
Ci sama gis-gis de, yëf yi dafa xaw a tane 
rekk. Baay Séy, dunguru baa ngi fi ba tey, 
di doxale ni golo, di jaamu Kastorel.
Mbaa boog, Badu, maa xamul lu géej giy 
riir ! Amaana réew mi moom boppam ci 
dëgg-dëgg te man yëguma, tinuma. Bu la 
sama waxtaan wu neex wi yóbbaale ba 
nga fàtte ni dof laa, yow it, Badu !
Sànq, tudd naa Bawol ak Kaasamaas ; 
tudd naa it Waalo ak Siin ak Saalum ak 
Ñaani. 
Soo gisee ma lim diiwaan yu bare ci réew 
mi te boolewuma ci Kajoor, du dama 
sàggan, du itam dama koo fàtte. Dafa fekk 
rekk ni li ma lay waaj a nettali, Kajoor la 
xewe, te Andre Kastorel, Kumandaηu 
serkalu Kees ci boppam moo la koy àgge, 
Badu.Nga ni ma : 
- Naka la loolu mën a ame, Aali ?
Ma ne la :
- Bul yàkkamti, maa ngi ñëw.
Kumandaη Kastorel xool mbooloo mi lu 
yàgg. Bët yaa ngi xultu, man ma nekk gone, 
di dégg li bët yiy xultu. Ñu ngi naan :
- Cim ! Maa leen xaare, yéen waa 
Ndimboy, ak sowaas yi ngeen doon yi, 
xayadi be dee ! Dëkk baa ngi ne selaw. 
Kenn sañu la ηaaη mbaa sax noyyi, te 
Kastorel santu la ko. Tubaab bi geestu 
xool Baay Séy ba noppi yëngal ndànk 
bopp bi. Baay Séy daw, fekki ko fi mu 
toog, daldi sukk. Kastorel wax ak moom 
lu yàgg. 
Baay Séy siggi, ni :
- Kumandaη Kastorel moo leen di xamal 
ne, moom de, am na naqar wu réy, te kenn 
tegu ko ko ku dul yéen ñii toog. Jarul sax 
muy jaaraat ci jëf ju ñaaw ji fi ay saay￾saay di def boobaak léegi. Ay weer a ngii, 
saa yu jant bi sowee, ñu buddi raay yi ñu 
fi teg, ñoom waa Tugal, ngir saxaar gi di 
ci jaar. Guddi gu Yàlla sàkk, am ñuy 
muuroo lëndëm làqu, buddi leen sànni. 
Looloo waral fi mu nekk kenn mënatul 
jóge Ndakaaru dem Ndar mbaa jóge Ndar 
dem Ndakaaru. 
Ci réew mi ba réew mi daj, loolu yéen 
waa Kajoor la gën a indil ay jafe-jafe. Jën 
yu neex yi daan jóge Ndar ak Ndakaaroo 
nga fay yàqu. Ba kañ ngeen fi nar a nekk 
di dunde keccax ak gejj ? 
Kajoor jaaxle na, ndax lépp lu ko saxaar 
gi daan indil te mu amaloon ko njariñ lool, 
gisatu ci dara. Waaw, mbaa du yéen waa 
Ndimboy dangeen a taxaw ci tànki xeex 
nu, nun Tubaab yi ? 
Muse Kastorel de, nee na moom mënul a 
gëm loolu. Xanaa kay ñàkkuleen fulla bay 
jàpple ay noonam ! Tee ngeen bañ a gaaw 
a fàtte ! Am na ku fi doon jaay njàmbaar 
de, di rab-rablu, naan Maalaw du gis raay 
bi ! Ana mu tey ? Song nanu ko Déqële, 
duma ko. Nun Tubaab yi nag, doole lanu 
am ba mu doy ! Ku nu bëgg a jommal, 
dangay sonal sa bopp. Deretu Maalaw 
màndil na suufu Kajoor sii nu taxaw tey, 
def ab déeg ca Déqële, nga nuur ca, ba faf 
lab. Kenn waxatul say wax. Dunu la rey 
Déqële, ngay dekki Àllu-Kaañ ! 
Déedéet, waa ju baax. Mënoo dee Déqële 
ba noppi fëll Àllu-Kaañ ca ëllëg sa, ne 
noηη ca collu garab ga gën a kowe ! 
Yëf yi mënul a yombe noonu. Laay, 
ndekete yow noonu nga ragale dee ? 
Kon kay, waroo woon dëkke xare ! 
Yow, ku la mas ne sa bët bi suuf a ngi ci, 
nga ne ko :
- Ayca, bettuma la ! Man Lat Joor Ngóone 
Làttir, kenn du ma yab !
Noon nga saxaar gi du jaar mukk Kajoor ! 
Wóor na ma ni fa nga tëdd ca Déqële, 
dinga koy dégg muy mbiib, di riirloo taax 
yi, di yëngal Kajoor, suuf siy xottiku, muy 
daw guddi di daw bëccëg ! 
Yéen waa Kajoor, Kumandaη Kastorel 
moo leen di laaj : ndax jàmbaar dëgg dina 
làqatu di buddiy raayi saxaar, di sànni 
sëmino yi ay xeer ? 
Nu ngeen mën a tudde loolu ? 
Réy làmmiñ moom def na ko, waaye fit 
dara la ci amul ! 
Mbër dëgg su la sa moroomu mbër 
daanee, dangay ngembuwaat, fekk ko fa 
mu samp ndëndam ci géew bi, nga këdd 
ko mu daanu, ngeen sëggaat, léewtoo. 
Doo xaar ba guddi nga taxaw ci sàkketu 
këram di ko saaga, te su ubbee buntam 
wutsi la, nga ne bëxërñet daw ! 
Kumandaη Kastorel nee na : bi loolu yépp 
weesoo, dafa bëgg ngeen xam lii : xaalis 
bi réewam, moom Kumandaη, maanaam 
réewu Tugal, xaalis bi muy defaree raay yi 
ba noppi teg ci saxaar gi muy daw, ngir 
jokkale diiwaani réew mii, Kumandaη nee 
na : xaalis boobu, wax dëgg Yàlla, xejoon 
na ci waa Tugal. 
Kumandaη Kastorel moo leen di laaj : 
ndax ni mu laabiiree, moom Kastorel, ak 
ni mu bëggee dimbali Ndimboy, loolu 
ngeen koy feye ?
Boroom dëkk bi ne bëret, ni làppto bi :
Neel Kumandaηu Kees bii toog, nun la jëf 
ju ñaaw jooju gën a naqadi. Ne ko it bés 
bu nu jàppee ñiy buddi raay yi, dinanu 
dagg seen baat kàttit, samp seen bopp ci 
sunuy xeej, indil ko ko fa mu nekk ca 
Kees. 
Làppto bi tekkil Kumandaη Kastorel 
kàdduy boroom dëkk bi. Wànte, Tubaab 
bi daal, ñaari baat yu jëkk ya rekk la jot a 
dégg, daldi wiccax bopp bi, sànni loxo yi 
ci jaww ji, këdd suuf si, jóg taxaw, mel ni 
kuy waaj a mbej Baay Séy. Làppto bi tiit, 
dellu ginnaaw, fakkastalu, bërëηu ci suuf 
si, jóg, daanuwaat, jógaat, daldi ne :
- Yéen a ko gisal seen bopp, de ! Sama 
dof bi merati na ! 
Kumandaη nee na : yow boroom dëkk bi, 
naaféq nga te li ngay wax yépp, dara du ci 
dëgg ! 
Man nag, góor gu baax, sa mbokk laa te 
soo ma mayee, dina am lu ma ñàmbaas ci 
wax ji, ngir dimbali la. Tànnal ci dëkk bi 
juróomi janq yu ñuul te sew ruuj, nga 
jébbal leen sama Demba Njaay mii. Man 
liggéey naak kilifay tubaab yu bare, 
waaye kii moo ci yées. Su meree te 
yeewaloo ko ay janq yu sew ruuj te ñuul 
kukk, mu futti leen di leen caw ba ñuy 
nàcc, du am lu ko neex ! 
Defal li ma la wax ! Soo ko deful, dina fi 
yebal ay soldaar ñu rendi góor ñi, siif 
jigéen ñi, taal seen Ndimboy gii ! Defal li 
ma la wax !
Boroom dëkk bi takk fitam, jéngu :
- Mukk ci këru àddina ! Bëgg lu neex ab 
doxandéem du tax may tuumaal gone gi 
gën a ndaw ci Ndimboy !
Baay Séy waxtaanaat ak Kastorel lu yàgg. 
Baat bu mu wax, Tubaab bi yëngal bopp 
bi, màtt tuñ wi.
Bi ñu noppee, Baay Séy ne :
- Kumandaη Kastorel a ngi leen di gërëm. 
Nee na it, ginnaaw guddee na fi, maak 
moom Ndimboy lanuy fanaan.
Fekk na boroom dëkk bi rendilu ay xar ak 
i béy. Ñu wàjjal gan yi yàpp, ñu naan sëng 
ba màndi, tànn ci janqi Ndimboy yi ñu 
leen wéttali ba bët-set.
Fan yooyu, Kumandaη Andre Kastorel 
bawoo na Ndimboy ganeji Binkeriη, 
ganeji Mindaal ak Tinkis ak yeneen dëkk 
yu ndaw yi wër Àllu-Kaañ. Fu mu dem, 
wax fa waxu raay yi ay saay-saay doon 
buddi di sànni. Waa Binkeriη, waa 
Mindaal ak waa Tinkis ni Baay séy :
- Neel Kumandaη mii, na xelam dal, balaa 
yàgg nu teg loxo ci ñiy def jëf ju ñaaw 
jooju.
Kumandaη dellu Kees. Ca ëllëg sa, 
buddikati raay yi gën a ràkkaaju ! 
Ay sëmino jóge gaaru Kees, topp ci raay 
yiy kol-kolal. Waaye saa yu ñu liggéeyee 
ba yaakaar ne ñoo ci nekk, yàqkat ya 
defaat ñoom it seen mënin. Ñu jàppe ko 
noonu ay weer. Tubaab yi jaaxle lool. 
Kumandaη Kastorel daldi tàmbalee 
tuumaal Lat Joor nag. Loolu ub sunu 
bopp, nun waa Ndimboy.
Nu ne :
- Aa ! Lat-Joor man ?
Kastorel mer, gémmiñ giy fuur, mu ni :
- Xam naa li may wax ! Lat-Joor des na 
Déqële, waaye ay nitam ñoo fiy def jëf ju 
ñaaw jii. Ba tey nangooguñoo wéer seeni 
gànnaay !
- Nun dey, Kumandaη, danu yaakaar ne 
ñiy buddi raay yi duñuy niti neen.
- Buleen ma sonal ak seen waxi dof 
yooyu. Nun, Tubaab yi, gëmunu ne jinne 
am na ! 
Kumandaη Kastorel yebal ay soldaar ñu 
taal Ndimboy, taal Tinkis, taal it Mindaal.
Weer ya ca tegu, Badu, jàmm ne ñoyy ! 
Jàmm ne ñoyy, saxaar giy daw ni ko 
neexe ci diggante Ndar ak Ndakaaru ! 
Kumandaη Andre Kastorel bég ba fu bég 
yem.
Ñaw ! Ndekete nii la upp baaxe ci laax bu 
tàng ! Ñépp noyyi, féex, ndax rekk ni 
Tubaabu Kees bi jëlee woon mbir mi 
dënn. Nun waa Ndimboy, nu defaraat 
sunuy néegi ñax, yaakaar ni ay wi jeex na 
ba fàww. Benn àllarba, bi timis di waaj a 
jot, Baay Séy fëgg biro Kumandaη. Naka 
la ko Tubaab bi séen rekk, xelam ñaaw, 
mu ne ko :
- Xam naa li nga may yëgalsi.
- Yaa ko waxal sa bopp, Kumandaη.
- Fan la Lat-Joor songe raay bi, bii yoon?
- Fenn la bàyyiwul, Kumandaη ! Yàq na 
ko yaxeet, Kumandaη. Boroom-Ndar mi 
yilifoon booba Tubaab yi ci réew mi yépp, 
woolu Kumandaη Andre Kastorel, gëdd 
ko :
- Loo ma waxoon ? Aa ! Man ngay jéem a 
tuur lëndëm ? Waxal ! Looloo la dese ? 
Sa tés-tés ju metti ji yépp lan la jur ? Dara 
la jurul ! Dara ba dara booloo jeex ! Tus, 
laa wax ! Su fekkee ne sowaas yii ñoo lay 
të, dinaa la delloo Tugal !
Su ma déggatee ne Lat-Joor teggi na fi 
raay bi gën a tuuti, du baax ci yow ! Ali, 
ust !
Xas yooyu naqadi lool Andre Kastorel, 
mu ràηηatiku. Foo ko fekk mu ngay 
wëndéelu ci biir Àllu-Kaañ, di soqi 
fetalam, di dëkk Lat-Joor, naan ko su dee 
njàmbaar gi muy wootee ngi ci moom, na 
génn fi mu làqu, ñëw ñu defante ñoom 
ñaar. Bés, Baay Séy fëggaat ndànk buntu 
biro Kumandaη Kastorel. 
Kastorel ne ko :
- Su dee li ma xalaat nga may waxsi, 
dellul fa nga jóge.
Baay Séy tegu ca baat. Dafa daldi xëccaat 
ndànk bunt bi, génn biro Kastorel.
Bi jant biy waaj a so, Andre Kastorel, 
Kumandaηu serkalu Kees, dóor boppam 
balu fetal. Bi nit ñi dawsee ngir wallu ko, 
fekk nañu yóoru Andre Kastorel tasaaroo
ci ruum bi, tasaaroo ci kow kayit yi doon 
tege ci taabalam.
*
* *
Andre Kastorel xaru.
Beneen Tubaab wuutu ko, nekk 
Kumandaηu serkalu Kees. Waaye ngóor 
soosu moom, daanaka masul a teg tànkam 
Ndimboy. Benn mbokku Tubaabam daal 
la nu yónnee. Te nun de, danoo xéy bés 
rekk, gis Tubaab biy dem ak a dikk biir 
Ndimboy. Gone gu jaambure la woon nag, 
ndax barewul woon wax te daawul dugg 
lu yoonam nekkul. Teewul nag yëf yi xaw 
noo jaaxal. Waaw, moom sax lu muy def 
ci sunu biir ? Guléet nit jóge Tugal, romb 
Ndar, romb Gore, romb Tëngéej, romb 
Kees ak Ndakaaru, ñëw dëkksi Ndimboy !
Bi ñu demee ba waa Ndimboy di ηun-
ηuni, lu nekk ñu ko ciy wax, boroom dëkk 
bi woo mag ñi, ne leen :
- Fan yii yépp, yéen a ngi fiy gis ab 
Tubaab buy dem ak a dikk, di nemmeeku 
itam xeeti garab yi nekk ci Àllu-Kaañ bii. 
Dama bëgg ngeen xam ne Kumandaηu 
serkalu Kees bu bees bi, ki wuutu 
Kastorel, moo ko fi yebal.
- Lu mu fiy wut ?
- Nee na dafa bëgg a dëkksi Ndimboy.
- Aa ! Ana Tubaab ak a dëkk Ndimboy ?
- Lu ne def naa ko ngir xam lu fiy tànkam 
ci dëgg-dëgg. Waaye ndaama lii ma gis 
de, ku ñor la. Nanguwul a wax li ko fi 
indi. 
- Xanaa kay dina teg dara sunu loxo ? 
Waaye dama bëgg a dëkk Ndimboy rekk ! 
Loolu du wax !
- Moom kay, wax na ay waxi dofam. Nee 
naay da nuy jàpplesi ci mbey mi.
- Ci mbey man ?
- Waaw, nee na am nay pexe yuy gën a 
naatal gàncax gi, aar jur gi. Su nu bëggee 
daal, dinanu jàngal ni nuy def ba xiif 
dootul rey kenn ci Ndimboy.
- Ngóor sii gën a bare caaxaan !
- Man it de, mbir mi jaaxal na ma. Moo 
tax sax ma woo leen, yéen magi Ndimboy 
yi, ngir nu gise.
- Naka la ab Xonq-Nopp mën a dëkke 
sunu biir ?
- Monte mooy am de.
- Lu waral lu ñaaw ?
- Xanaa doole. Doolee mën dëgg. Noo 
tooñ sunu bopp. Ku sañul a bañ nag, sañ a 
nangu. Tubaab bi waral coow li moom, 
gune gu ndaw la. Fanweeri at doηη la war 
a am. Diggu-njolloor la agsi Ndimboy, ak 
sooxam bu metti. 
Maak samay moroom nu tudde ko Capp￾Cappal. Doomu-Aadama boo gis am na 
luy gën a fés ci jëmmam, ñu ko koy 
ràññee. 
Moo xam ci melo bët yi la, ci waxinam 
walla ci xar-kanam gi.
Robeer Langlaad moom, bopp bi dafa 
tàppandaar. Langlaad fexe na ba dëkk ak 
nun Ndimboy lu mat juróom ñeenti weer. 
Ku sob la, ndax lu nekk mu ngi koy laajte, 
di for ay xeer ak a witt ay xobi garab, di 
leen xeeñtu, di bind seen tur ci benn téere 
bu weex. Deful nag ni yeneen Tubaab yi 
nu daan digaaleel, nun waa Ndimboy. 
Jàppewunu ni ay bàyyima, jéemu noo 
suufeel itam. Tàmbali naa jàng sax wolof. 
Robeer Langlaad, weg na it sunuy jigéen 
ndax deful ni mbokki Tubaabam yi fiy 
faral di ñëw. Deful janqu Ndimboy bu ko 
romb ci àll bi, mu pàdd la, tas sa sér, tëdde 
la ci ñax mi te du la sax xool. 
Saa yu ko waxtu añ mbaa waxtu reer 
fekkee ci dëkk bi, du nangoo beru, day 
ñëw wër ndab leek nun. Man Aali Këbóoy 
de, giñ naa ne masu maa gis Tubaab bu 
bëggee cere baasi ni sama Robeer 
Langlaad ma ! Langlaad jéemu noo xëbal 
te it jaayu nu doole. 
Tanqalu nu itam ak waxi raay bi taxoon 
Kastorel xaru. Li nu jaaxal kay, mooy li 
mu ne dafa nu jàngalsi bey te masul a wax 
lu ci jëm ! Lee-lee mu dugg biir Àllu￾Kaañ, toog fa ay fan i fan. Mas nanoo fexe 
ba bett ko fa, maak Mbiita Saar.
Fi nu làqu, Mbiitaa ngi ma naan ci suuf :
- Aali, seetlu nga bu baax Capp-Cappal 
mii ? 
- Dëgër na fit, de, xam naa ! Moom kott ci 
biir Àllu-Kaañ !
- Du loolu, Aali, Capp-Cappal mii am na 
lu muy seet. Bi nu làqoo fii di ko xool 
sànq ba tey, mu ngi sëgg. Gisuma ko mu 
téen benn yoon. Am na lu Capp-Cappal di 
seet te ci suuf si la nekk. Fu mu gis ay 
rëdd-rëddi tànk, topp leen. Ma jële koy 
kaf :
- Xéy-na maamaam ya ca Tugal ay rëbb 
lañu woon !
- Baax na ! Dinga ne ma Mbiita Saar 
waxoon na ko !
Nawet bi ñëw.
Benn guddi, ñu tàmbalewaat teggi raay 
yiy sànni. Naka la ko Mbiita Saar dégg, ne 
fàww mu ceddowu Capp-Cappal. Wànte 
bi Mbiita sullee wax ji, Tubaab bi fullaalu 
ko. Dafa ko ne rekk :
- Loolu bokkul ci sama liggéey. Te yow 
sax, Mbiita, seetlu naa ni gone gu yeewu 
nga ! Dinaa la yóbbu Tugal nga jàng fa, 
foofoo dàq Ndimboy, du sax benn. 
Nanu dem Àllu-Kaañ nga jàppale ma, 
dama fa bëgg a samp benn seetu bu mag. 
Mbiita Saar ne ko :
- Seetu ? Lu seetu boobuy jariñ ?
- Day xëcc ceeñeer yi, naj leen ci benn 
tomb.
- Ãa ?
- Waaw, léegi nag ngelaw leey ëf tàngoor 
wi delloo ko ci asamaan si, su ko defee 
seetu bi ñoral niir yi, Ndimboy daldi naat, 
am ndox ba doyal sëkk. Seetu bii, moo fiy 
jëleji maral ba fàww, Mbiita. Xawma lan, 
wànte lii moom wóor na ma : 
seetu dootul réy mbaa mu dëgër ba dab 
seetu Robeer Langlaad boobu. Maak 
Mbiita Saar nu jàppale ko, mu daldi samp 
seetoom ci diggu Àllu-Kaañ. Bés, nu 
yeewu suba teel ak tiitaange ju réy. Nun 
daal, danoo jékki-jékki dégg suuf siy riir,
mu mel ni dafa am ay ponkal yuy buddi 
garab yi di leensànni ci jaww ji, garab yiy 
mbëkkante ni ay yëkk yu naan sëng ba 
màndi. Ne tuuti, rabi Àllu-Kaañ yépp di 
yuuxoondoo. Jamono jooju, rab woo mën 
a xalaat ci àddina amoon na Àllu-Kaañ.
Gaynde. Segg. Bukki. Till.
Rabu àll yépp a fi amoon, mani la, Badu. 
Gaynde yeek till yeek bukki yeek segg yi 
nag àndandoo di yuuxu ci njëlug Ndimboy 
gi. Ndimboy tànn xale yu góor yi ëpp fit 
ak doole ci dëkk bi ne leen nañu 
nemmeekuji mbir mi. Gone yi làqu ci 
ginnaaw ay gàjj, gis ñaari ponkalu dàngin 
yu ñuul kukk ñu taxaw ci kanamu seetu 
bi, di fecc, ku nekk ci ñoom ñaar di niir 
boppam. 
Lee-lee kenn ki bës baaraamam ci seetu 
bi, mel ni kuy jéem a luqiy bëtam, ñàngal 
kanam gi, ηóobi, yëkkati loxoom, xàcci ba
dara desul lu dul dóor mu wàcce ko, mel 
ni kuy artu ki mu janool :
- Soo ma moytuwul, yow, dinaa la def lu 
bon !
Moroom mi gis ay butéeli sàngara yuy 
tege ci wetu seetu bi, mu gàddu ci benn, 
jolu ba xolam sedd, yuuxu, sànni butéel bi 
fu sore, dellu seetuji, fëgg dënn bi ñeenti 
yoon, daldi sab. Beneen dàngin gi jolu 
moom it butéelu sàngaraam, bët yiy tàkk, 
di melax, mu mel ni ku mer, daldi am lu 
mu déey xarit bi. Ñu riirandoo, dugg biir 
Àllu-Kaañ. Similaak-saala dàngin yi 
delluseek seeni jaasi.
Ku ci nekk taxaw ci kanamu seetu bi, 
janook sa bopp, ne ko : 
- Bettuma la ! 
Nekk nañu fa lu yàgg sax, di dóor jaasi 
seetu bi. Mujje gi, ku nekk ci ñoom ñaar 
di gaañ boppam, sa deret muur la, 
ngay yuuxu, toqi, waaye sa jom mayu la 
nga bàyyib doxandéem mu fekksi la ci sa 
biir kër, bëgg laa jam naani. Loolu moom, 
xel mëneesu koo nangu ! Dàngin yi dem 
ba seen takkandeer ak seen jëmm 
maasaloo. Ñaari ponkal yi fàtte seetu bi, 
nag, daldi songante.Xeex bu yàgg sax, te 
metti, Badu !
Benn dàngin gi ne kàttit dagg baatu 
moroom mi, ba noppi tiim ko, saw ci kow 
néewam.Waaye ba mu demee ba defe ne 
xeex bi jeex na, la séen beneen dàngin ci 
biir seetu bi. Mu ne ko :
- Laay ! Xanaa kii day xaru ? Loo fiy def 
yow ? Dawal gaaw, mbaa ma def la ni sa 
moroom mii tëdd ! Man moos nga xam 
ne, góoroo-góor, maa fi mën, ëpp fi fit !
Dàngin gi ci biir seetu bi tontu ko ci saa si :
- Laay ! Xanaa kii day xaru ? Loo fiy def 
yow ? Dawal gaaw, mbaa ma def la ni sa 
moroom mii tëdd ! Man moos nga xam 
ne, góoroo-góor, maa fi mën, ëpp fi fit ! 
Aywa ! Xeex bi neeti kurr. Dàngin giy 
jamat boppam ba yaram wépp dagg. Soo 
ko gisee mu nga lott ba xamatul fu mu ne, 
di xiixat. Mu jékki-jékki bàyyeeku, àgg 
suuf, ne nemm, ndeysaan. Waa Ndimboy 
génne fa ñu làqu woon. 
Dàngin gaa ngi jaaxaan ci wetu moroom
mi mu dagg bopp bi, deret ji muur, yaram 
wépp, xonqal der bi bamu xonq coyy. 
Xetu sàngara seek xetu deret ji ubale Àllu￾Kaañ. 
Ni dàngin gi tëddee, di sukkuraat, bët yaa 
ngi nuy tàggu.
Badu, musumaa gis lu tiise noonu. May 
ma sax ma dellu tuuti ci at yi nu weesu. 
Soo ñibbisee Ñarelaa, dinga jàng ci Téere 
bu ñuul bi, kàddu yii ci Ngiraan Fay bind :
« Li ma xam ci àddina yépp, li ci ëpp solo 
dof bu ñu naan Aali Këbóoy moo ma ko 
jàngal ci samag ngone ». 
Ngiraan yemul foofu. Yokk na ci yeneen 
kàddu yu am maanaa. Nee na la :
« Dof mat naa bàyyi cim réew » 
Su ma la fàttalee loolu, Badu Taal, dafa 
fekk ni man ci sama bopp, lépp lu ma xam 
ci àddina, dàngin ga ma tiim muy 
sukkuraat ca Àllu-Kaañ moo ma ko 
jàngal. Fonk sa bopp, naw sa xeet, bañ a 
jébbal sa ruu ay doxandéem, loolu lépp, 
Badu, bés boobu laa xam lu mu tekki 
dëgg-dëgg.
Dàngin gi daldi dog. Fi ma toog, ma yëg 
ku may kobos ndànk. Ma geestu, daj ci 
Mbiita Saar mu jonkan ci sama wet.
Mbiita ne ma :
- Sunu lafañ bee liggéey lii lépp.
- Lafañ ban ngay waxati ?
- Capp-Cappal, xanaa. Ñaari dàngin yii 
ñoo doon buddi raay yi.
- Ana mu sax, moom ?
- Téenal, Aali.
Ma téen, gis Capp-Cappal ak boppam bu 
tàppandaar, mu ne noηη ca kow benn daqaar 
gu mag, tiim nu, di nu seetaan.
Keroog, Robeer Langlaad fanaanul Ndimboy.
Dafa jubal Kees, yót Kumandaηu serkal ba 
ñaari boppi dàngin ya doon xeex biir Àllu￾Kaañ. Ca lanu gëjee dégg lu jëm ciy mbiram.
*
* *
Seetal ma lii rekk ! Toog diggu màrse, 
daggat sa ruu, saam, ne danga koy 
wànteer ! Doomu-Aadama ni yow jóge fu 
kenn xamul, gënula ndey, gënula baay, ni 
la :
- Lii nag, ñaata ?
Nga ni ko :
- Aa, noo ko bokk, loo ma jox baax na.
Mu làmbaatu ko ba xolam sedd, siggi xool 
la :
- Ay butéeli sàngara de laa fi dese.
- Sàn-ga-ra ? Demal seeti keneen ! Sama 
ruu gii nga xam ne moos bi ko Sunu 
Boroom biy defar lu nekk la ci daj, nga 
may wax waxu sàngara ! Lakk naa sa lu 
bon léegi !
- Tee ngaa bañ a waxe noonu ? Tey gaal 
gi jóge Tugal indiwul piis, indiwul caq.
- Te mënoo ci teg dara, yow tamit ? Ruu 
kat du caaxaan ! Ngeen waxaale ba juboo, 
mu daldi nos sa ruu, wommat, dugal ci 
gaal gu màggat, dem yoonam. Yow 
moom, taloo dara lu dul jolu say butéeli 
sàngara. Bu jeex nga ubbi beneen. Sa 
yaram tàng jër, ngay fecc ci naaj wu tàng 
wi ba mel ni kuy daanu rab. Gaal giy raam 
ci géej gi, di yikkat, saxaar siy muur 
asamaan si ndànk-ndànk, ndeysaan. Seetal 
ma lii rekk ! Yàlla dénk lam réew, ngay 
sàggan ba ay doxandéem ñëw di jënd nit 
ña ni ay xar ! Ñu tegsi ay xarnu, sa ruu 
réer la, ku la gis xam ni xottu nit nga. 
Waay, mënoon ngaa sédd ëllëg ! Nde kon 
doo ne dur, di njaay-xólléy, ne yaa moom 
réew mi, janq bu la romb ci pénc mi sa xel 
ne ci, nga ne indil-leen ma ko, man Buur 
maa war a jëkk a jaar ci moom bala koo 
kenn di laal. Ñu indil la ko, nga toj taat yi 
jàll ca ka ca des.
Noo tuddoonati sax, yow ? Am nañu lay 
woowe Daaw Demba. Waaye am nañu 
naan déedéet, sa tur dëgg Daawur Jaañ la. 
Dégg naa it ñu naan Móbutu Seese Seko 
nga tudd. Ak noo mën a tudd, ndóol geek 
naqar wi nu nekke tey, yaa nu ko yóbbe !
Bi nga wuyujee Maam ak tey mat na 
ñeenti xarnu. Dem nga barsàq, wacc nu 
feek sunu naqar.
Xamal ne ay takkandeer, ay xotti nit doηη 
nga bàyyi sa ginnaaw. Nga defe ne loolu 
yoon la ? Cim !
Xanaa war ngaa rus de, ba nga dajeek 
Maam barsàq, mu ni la :
- Doom, mbaa def nga sa warugar ca 
dunyaa sog maa fekksi fii ?
Loo ko tontu ? Waxal, nag !
*
* *
Ma ne : seetu desatul ci réew mi. Seetu bu 
waay jub, mu rus, fell, xar, daldi faf kalaate, 
tasaaroo, ku ci dëgg say tànk dagg, di nàcc.
Réew mu amul seetu, dara desatu fa. 
Sàmmleen seetu yi ! Waay, bàyyil-leen 
seeni sët ak seeni sëtaat fu ñu mën a gis 
seen bopp, mu doy leen, ñu bañ a sëgg ndax 
gàcce gu jéggi dayo.
*
* *
Bés, góor gu sell gi gis na leen ñuy yox￾yoxi, mu ne leen :
- Du caagin damaa mën a dige. Man, 
maay ki am pey ba mu doy sëkk. 
Ku déggul wax ji, sa bopp.
*
* *
Badu, mbaa du danga yaakaar ne fàtte naa 
Yaasin Njaay ak Biige Sàmb, di ? Booba 
nga juume ! Su ma fàttee ñooñu ñaar, 
Ngiraan Fay rey ma !
Digoon naa ko, moom Ngiraan Fay, ne su 
ko fi Yàlla jëlee, man maa lay nettali li dal
Yaasin Njaay ak ñaari doomi goloom yi. 
Gëmoo ma ? Xaaral ma fàttali la fan la 
Ngiraan yemoon cib nettaleem.
Tey ngay xam ne man Aali Këbóoy, dof 
bi, maa forox nopp te neex xel, kaar !
Ngiraan Fayay wax de ! 
Déglu ko...Ngiraan Fay noon na fi ci 
Téereb Dóom :
« Waaw, Badu, ku la masula tudd, masula 
taas, su takkee ay waliisam, fëgg sa buntu 
néeg, fekk la fi nga tëdd mu tàggu la, 
xanaa kay li ci des mooy mu woolu taksi, 
ne yoonu ayeropoor maa ngoog ? Du 
dëggam, Badu ?
Ba àddinay baax de, noonu la yëf yi daan 
deme. Waaye, bés ba Yaasin tàggoo ba 
noppi, la tàmbalee def lu ma jaaxal lool. 
Ca laa ko gis mu yebbi ay waliisam ci ëtt 
bi, yëre bu ne mu yëkkati, fëgg, fëggaat, 
poos bu nekk mu dugal ci loxoom, yuri 
ko. Lee-lee mu teg benn ndoket mbaa 
benn sér ci suuf, jëlaat ko, lemmiwaat ko 
ba noppi delloo ko ci biir waliis bi. Lan la 
Yaasin Njaay réerle woon noonu ? 
Waroon naa réy de, ndax ci ay xultu ak ay 
waxtu la mujje. Ne tuuti, Biige Sàmb agsi 
taf gémmiñam :
- Waaw, Yaasin yow, loo xewle ? Du 
danu waroon a dem ci Sinkun Kamara mu 
ñaanal la, ñaanal xale yi ? 
Yaasin siggi, ne jàkk Biige Sàmb. Man 
mii Ngiraan Fay de, dootuma gone, waaye 
giñ naa ne musumaa gis nit ku jàqe ni 
Yaasin Njaay keroog. Ñaari doom yi ñëw 
katamu ko, di jooy.
Mu ne Biige :
- Sama kayit yépp réer nañu, Biige.
- Nga ni ma ?
- Waa-waaw. Seet naa ba sonn.
- Loolu gën a doy waar, Yaasin !
- Wóor na ma ne am na ku fi dugg jël 
samay kayit ! Seen kër gii kay !
- Céy, yaa bare ay ! Yaa ngi tooñati, de ! 
Bés bu nekk ma ne la gaaw a mer baaxul, 
Yaasin Njaay.
- Amatuma paaspoor, amatuma kayit giy 
biral ne Tubaab laa, lépp réer na ! 
Nu may def, Biige ? 
Fu ma jëm ?
- Nanu dem. Man Biige Sàmb loolu 
mënumaa të, am naa ci pexe.
Li ma nànd keroog ci waxtaanu Yaasin ak 
Biige, lii la : musiba moomu daloon 
Yaasin, sa yaay amoon na ci mbégte mu 
réy a réy ! Te njortoon naa it ne fu kayiti 
Yaasin Njaay ya dugg, moom Biige Sàmb 
moo leen fa dugal. »
*
* *
Lu tegu ci loolu Badu ? Déglu ma, ma 
wax la ko.Biige Sàmb a téye Yaasin Njaay 
ci loxo, ñu ànd seeti benn sëriñu taryaax 
bu ñuy wax Sinkun Tiggide Kamara.
Kooku ne leen :
Bismila.
Ñu summi seeni dàll, dugg, nuyóonteek 
moom. 
Sinkun Kamaraa ngi toog ci derub 
mbaam-àll bu ñuul. 
Soo gisee Yaasin moom, mu ngi sànniy 
bëtam fu nekk, mel ni ku fit wi rëcc, mu
jaaxle, di réccu li mu doon toppe Biige 
Sàmb Baal ma, ma may la tuuti ci Sinkun 
Kamara, Badu. 
Yaa ngi fàttaliku Ustaas Mbay Lóo ?
Ci Téereb Dóom, Ngiraan Fay won na la 
pukkuus ba mu daan fanaan. 
Néegu Ustaas Mbay Lóo ak bu Sinkun 
Kamara bi benn lañu. 
Ñoom ñaar ci seen bopp sax dañoo xaw a 
niroo. Monte seeni jikkoo ka wuute tey ! 
Ustaasu Ngiraan Fay ba, yaaram la woon 
te Sinkun Kamara mii, saay-saay tigi la. 
Waaye loolu jarul a yàkkamti, Badu. Fan 
yii di ñëw, dinga gisal sa bopp li ma lay 
wax ci mbonug Sinkun Kamara.
Bi ñu jàmmantee ba noppi, Biige ni sëriñ 
bi :
- Indil naa la sama xarit bi ma la doon 
wax. 
Sinkun Kamara xool Yaasin ba seppali ko, 
wiccax ndànk bopp bi, daldi ne :
- Sama kóllëre nga, Biige. Lu ma ci mën, 
dinaa ko def. 
- Maak yow kañ, Kamara Yille, démb la 
woon, tey sog a ñëw. Yaasin mii nag, am 
na nu mbir mi doon deme nu nekk ay 
noon maak moom, ba ku jekku kon sa 
moroom gaañ ko. Ñaari doom la am, man 
ma am benn bant kott, muy Badu. Xam 
nga Badu, ndax ba muy dem bitim-réew, 
ànd naak moom ba ci yow nga ñaanal ko, 
defaral ko ay muslaay. 
Sunu ñetti banti-Maam-Yàlla yi nag, muy 
Badu, di Mbisin, di Mbisaan, ñoom ñépp 
Taal lañu sant, ndax mennum Asan Taal 
moo leen jur. 
Sinkun Kamara wiccaxaat bopp bi :
- Eskéy ! Soo meloon ni jigéeni tey yi de, 
dinga def Yaasin Njaay mii sa noon.
- Dëgg la Kamara, waaye su diggante bi 
rafetee nii, ci Yaasin Njaay la. 
Moo ma ko ji, moo ma won kanam gu tax 
ma sañ koo jege, ba léegi maak moom nuy 
ay doomi-ndey.
- Yal na Yàlla gën a dëgëral seen 
diggante. Ñaar ñu baax ñoo mën a ànd.
- Sëriñ bi daal, dénk naa la Yaasin. Ñaanal 
ko. Bi ma demee di ko jëli sànq, nee na 
ma ay kayitam dañoo réer. Dimbali ko ba 
ñu feeñ te muy li gën ci moom ak ñaari 
doomam yi.
Sinkun Kamara tàllal Yaasin Njaay benn 
layu bu ndaw, ni ko : 
- Waxal fii sa soxla. Ñaan ci lépp li nga 
bëgg.
Yaasin téye layu bi, di ratatati ci nasaraan 
bay xiixat.
Biige Sàmb ree : 
- Céy man di, sama Tubaab bi ! Waxal ci 
suuf, aajowul nuy dégg say ñaan, Yaasin.
Sinkun Kamara ree moom itam, ni ko :
- Dégg nga wolofam ?
- Un peu... Tuuti rekk, monsieur Kamara.
- Soo bëggee sa aajo gaaw a faju, jéemal a 
làkk wolof, mbaa séeréer mbaa joolaa 
mbaa kikuyu. Sama gaa ñi dégg nañu 
làkki Doomi-Aadama yépp, waaye lee-lee 
dañuy jéppi ñi leen di làkk nasaraan. Te 
ñoom kat seen mer baaxul, yàq nit ak naan 
ndox lañu yemale. 
Yaasin def li ko Sinkun Kamara sant. 
Taryaax bi ne Biige Sàmb :
- Su subaa, bu ñu jullee tisbaar ba noppi, 
na fi sa xarit bi dellusi moom kenn.
Fukki xobi siddéem ak ñetti xooxi ditax la 
Sinkun Kamara jëkk a laaj Yaasin. 
Ba mu ko indee, mu ni ko :
- Baax na. Dellul fa nga jóge. Laajteel ba 
gis ku la won kàdd gu màggat ba am ñetti 
xarnu, nga dagg ci reen yi, indil ma.Biige 
Sàmb ànd ak Yaasin, ñu wër Ndakaaru ay 
fan i fan, gisuñu fenn luy nirook kàdd. 
Kebemeer lañu mujjee ame reen yi Sinkun 
Kamara soxla woon.
Lu sa xel mën a daj rekk, Sinkun Kamara 
wutloo na ko Yaasin Njaay. 
Tuutee tee sax ndaw si gedd, bàyyi Sinkun 
Kamara ak i xërëmam, dem defarlu ay 
kayit yu bees.
Làmmiñu seku wu ñu fanaanal ci këllu 
lem.Juróom-benni bëti golo.
Nenu banjóoli ak nenu naat yu ñëb.
Tojitu seetu ak kawaru Tubaab bu jigéen. 
Ñax mu tooy.Ba Yaasin indee li mu ko 
laajoon, Sinkun Kamara boole yépp sotti 
ci benn mbana, nekk fa ay fan di jamb ak 
a jambaat. 
Bés mu woo Yaasin, mu ñëw, mu lalal ko 
ndés, ni ko :
- Toogal. Yaasin a ngi ñaq tooy xepp ndax 
li mu dox ci naaj wu tàng wi. Rax-ci-dolli, 
fit waa ngi naan :
- Tëf ! Tëf ! Tëf ! Sinkun Kamara ne ko 
jàkk, ne ko :
- Du ku la soppi leneen rekk nga bëgg ?
Yaasin ne patt. Sinkun Kamara xulli ko, 
yuuxu :
- Yaasin Njaay, dégguma sa baat ! Du yaa 
bëgg ma soppi la ?
- Waaw. Maa la ko ñaan.
- Mën naa la soppi, nga nekk loo bëgg ! 
Loolu du dara ci man. Yaasin Njaay, nee 
ma naam !
- Naam, Kamara ! 
- Soppi la leneen ak naan ndox laa 
yemale. Dégg nga wax ji, de ? 
- Waaw, dégg naa ko.
- Yàlla miy maye di nangu moo ma 
mayagum kàttan googu.
Xelu Yaasin dellu ca bés ba ko Biige 
jëkkee taal Sinkun Kamara, mu réccu li 
mu ñàkkoon a wóolu Biige :
« Tooñ naa Biige de, waaye dama 
ragaloon rekk mu sànk ma. Ameel naa ko 
àq, ndax góor gii mu ma booleel, boroom 
xam-xam tigi la ! »
- Noo bëgg a tudd ?
Yaasin seet ci xelam, daldi ne :
- Mari-Gabriyelaa.
- Tur woowu neex naa dégg. Mari￾Gabriyelaa naka ?
- Mari-Gabriyelaa Won Bolkowski.
- Nga ne lan ?
- Mari-Gabriyelaa Won Bolkowski.
- Bind ko ci kayit gii.
Yaasin gaawantu bind turam. 
Sinkun Kamara dellu ni ko :
- Waxaatal sa tur ma dégg.
- Mari-Gabriyelaa Won Bolkowski.
- Jaaraat ci ma dégg.
- Mari-Gabriyelaa Won Bolkowski.
- Jaaraat ci ba muy juróom-ñaari yoon.
Ba Yaasin Njaay tuddee turam juróom-
ñaari yoon, mu ne ko : 
- Baax na. Mbir mi sotti na ba noppi. Mën 
nga dem. 
Yaasin ubbi kalpeem, génne ci ay kayitu 
junneek ñaari-junni yu bare, 
tàllal ko Sinkun Kamara. Góor gi mer, 
gëdd ko :
- Téyeel sa loxo.Yaasin yëg ci saa si ni 
yaram wiy loxee ndax tiit.
- Baal ma de, Monsieur Kamara.
- Xawma muse Kamara, xawma muse 
Jàllo ! Bumu ñaar, laa wax. Ku la ne mën 
nga ma fey, man ? Sinkun Tiggide ! 
Tiggide Sinkun ! Kamara ! Xaax !
Fi Yaasin toog di xaar, xel maa ngi 
werante : « Waaw man, su ma ngóor sii 
soppee leneen lu dul Tubaab nag, fu ma 
jëm ? Su ma soppee bukki, mbaa golo lan 
laay wax ? Tiggide Kamara mu naqadi 
deret mii, ku ñuul xol la may niru ! »
Sinkun Kamara joxoñ ko seetu bu mag, ne 
ko :
- Demal janook sa bopp.
Booba, daanaka Yaasin newatul ci néeg 
bi. Mu ngi dégg baatu Sinkun Tiggide 
Kamara, gaa, wànte dafa mel ni keneen la 
sëriñ biy waxal. Jéemu ko sax àddu. 
Fekk na yëf yaa ngi doon gënatee teey 
xelam.
« Man it, kenn du man ! Waroon naa xam 
ne Biige Sàmb man rekk la bañ ! Lii mu 
ma dugal, wóor na ma ni musiba rekk lay 
juri ëllëg. Bi ma dellusee Ndakaaru ba 
léegi mu ngi ma ñóoxu, naan dama koo 
neex, dafa ma sopp, fekk duggewu ko 
dara lu dul toroxal ma. Sàcc samay kayit 
ba noppi boole maak Sinkun Kamara mu 
soxor mii ! Moo Biige Sàmb, lu la Asan 
Taal def ba tax nga nar noo sànk maak 
samay doom ? Lu tax nga nuy sippi mer 
mi nga dencaloon Asan Taal ? »
Baatu Sinkun Kamara jibaat ci néeg bi :
- Xanaa du yow laay waxal, Yaasin Njaay ? 
Jógal taxaw, xool sa bopp ci seetu bi ! 
Yaasin jóg taxaw.
Janoo naak seetu bi lu yàgg, gisu ci kenn 
ku dul boppam. Mu seetlu ni xeesal bi 
yàqe kanam gi, daldi gën a tiit. 
Céy, su ko Sinkun Kamara mënoon a 
defal li mu ko ñaan ! 
Ndaw bànneex bu réy ! 
Ñuulaay bi dafa rekk doy. 
Ku ragalul wax dëgg, xam ne moos lu 
ñuul mënul a bañ a sikk. 
Der boo xam ne bala moo jag nga topp ciy 
fóot ni yëre bu tilim, yendoo fete, 
fanaanee fete ! Ku ci doyalul itam, moom 
Yaasin Njaay doyal na ci sëkk ! 
Fi Yaasin di xalaate loolu, am ku fëgg 
buntu néeg bi. Sinkun Kamara ni ko : 
- Agsil. Ci biir seetu bi, Yaasin séen benn 
ndaw su sew te njool mu taxaw ci diggu 
néegu Sinkun Kamara. Li mu koy xool ci 
seetu bi yépp, Yaasin a ngi naan ci xelam :
« Ndaw sii gën a ñàkk aajo ! Lu ko tee 
nuyoo ? » Mu daldi sànni catu bët Sinkun 
Kamara. Soo demee kat, ajaa bi moom lay 
seetsi. Sëriñ yii, ñoo fi gën a saay-saay. 
Nii rekk lañuy def, di moyloo jabari 
jaambur yi ! Wóor na ma ni kii coroom la.
« Su dul coroom de, ma xam ne dëgër na 
fit ! Sinkun Tiggide Kamara mu tàng diine 
mii, mu koy jaay reewande... » 
Waaye Sinkun moom mu ngi sëgg fi mu 
sëgg rekk, di tari li muy tari, mel ni ku 
yëgul ne am na jeeg bu ñëw tiim ko, ba 
noppi ne tekk di ko xool. Yaasin tàmbalee 
waxtu ci suuf : 
« Aa ! Ndekete ndaw si duggsi Tubaab bu 
weex tàll la ! Aa ! Looloo tax ngay jaay 
maanaa ! Soo ma laajoon, xam ne wallaay 
Sinkun Kamara faalewulaak say tuñ yu 
maasaloo ak sa bët yu sokolaa ak... ! »
Bi Yaasin di laata àggali li muy wax, am 
keneen ku fëggaat bunt bi. Sinkun ni ko :
- Agsil. Foofu nag, bi Yaasin di yuuxu, 
teyu ko :
Waaw ! Ana ku jëkk ka ? Fan la jaar ? 
Mbaa du damay bëgg a jommi bëccëgu 
ndarakàmm ? Waaye yow moom, yànj 
nga, kaar, sama jigéen ! Maa ngi ci lonet 
yu ñuul yi ! Mbaa doo rab sax, ag sa 
karaw 
- Moo, keneen a ngoog, di ! Kii tamit fu mu 
génne giy watatu, di samandaay ni mboq 
mu ñor mbaa jant buy ràyy-ràyyi ?
Jeegu Tubaab baa ngi taxaw ci ginnaawam, 
ne ko jàkk.
Mu ne ci xelam :
« Ndaw sii de, dafa mel ni ku ma jéppi. » 
Yaasin Njaay jéem koo wàcce, daldi 
muuñ. Ndaw si ne këj, gën a fas kanamam.
Ca la Yaasin xalaatee lu doy waar : « Moo 
man, mbaa du dama génn àddina, nekk 
àllaaxira, te yëguma ci dara ? »
Noonu mu ne walbit, xool fu nekk, gisul 
fenn ndaw si. Su weesoo Sinkun Kamaraak 
moom, beneen Doomu-Aadama nekkul ci 
pantare bi. 
Mu ne sëriñ bi :
- Ana ndaw si fi taxawoon léegi ?
- Dellu na fa mu jóge.
- Loo bëgg a wax foofu ?
- Yaay moom, mooy yow.
- Ba léegi sa wax dese naa leer ci man, 
góor gi.
- Dama ne, bul ma tanqal Mari-Gabriyelaa 
Won Bolkowski ! Xam nga ne moos 
kooku fi dugg sànq du kenn ku dul yow ! 
Daa weex nga ñuul rekk, waaye benn 
ngeen. Seetul bu baax, laa wax !
Fitu Yaasin Njaay mayu ko muy walbatiku 
di seetuwaat. Muy lox. Dunyaa xar, def 
ñaar. Taax yu rafet yee muy séen nag, fu
ñu bawoo ba ñew sampu ci diggante 
asamaan seek géej gi ? 
Mu wóor ko ne suy jéem a jéggi kàmb gi 
mu tiim di surux, des fa. Des fan, sax ? Lu 
mu ci xam ? Foofu de, Foofee rekk la mën 
a tudd. Mu gëmm, xippi, gisaat jeegu 
Tubaab bi mu taxaw ci ginnaawam. 
Yaasin yëkkati loxo càmmooñam, niir ko 
lu yàgg, daldi gis ni mu weexe.
Xol bi féex. Mu bég ba nga ni lii lu mu 
doon, daldi muuñ.
Mbégte ma Yaasin Njaay am keroog 
jooju, kenn mënul a wax na mu tollu ! 
Mu daldi ne Sinkun Kamara :
- Loo bëgg ci àddina dinaa la ko defal ! Su 
ma ko amulee itam, dinaa ko wuti indil la 
ko.
Sinkun Tiggide Kamara ne Mari-Gabriyelaa 
Won Bolkowski :
- Futtikul.
Mari-Gabriyelaa futtiku, mu jaar ci moom, 
jaaraat ci moom. Ba ñu noppee, mu ne ko :
- Man de, maa ngi soog a digaaleek 
jongomay Tubaab. Waaw, ndekete yéen 
dungeen tàyyee làkk nasaraan su ngeen 
dee saanjaay ! Loo doon wax noonu, sax, 
yow Mari-Gabriyelaa ?
- Bah ! Je ne sais plus ! C’était si bon, en 
tout cas ! Tu es un vieux cochon, toi! 
Sinkun Kamara daldi raay sikkim bi, 
reetaan :
- Am na nag lu des, Mari-Gabriyelaa. 
Àllarba jii di ñëw, su ñu jullee timis ba 
noppi...
Mari-Gabriyelaa mel ni ku kàddu yooyu 
jógee kow :
- Mbaa jàmm la, Sinkun ?
- Liggéey bu nekk ak weexalam. Dinaa la 
xaar, maak yow am nanu waxtaan wu réy.
*
* *
Ñu teg cay fan, Yaasin Njaay dellu seeti 
Sinkun Kamara.Kooku ne ko :
- Léegi nag, déglu ma bu baax : du ñaari 
doom nga am ?
- Waaw. Mbisaan ak Mbisin.
- Soxla naa ci kenn.
- Nga ne lan ?
- Dinga ma sarax Mbisin mbaa nga sarax 
ma Mbisaan.
- Wax jooju tekki lan nag, sëriñ bi ?
- Xanaa li mu tekki doηη. Mbisaan walla 
Mbisin, soxla naa ci kenn. Yaay seet nag 
koo ma ciy jox.
- Xel xalaatu ko, góor gi. Wax jooju moom 
bu yaboo nga teg ko ci suuf ! Xanaa yow sa 
yaram neexul ?
Sinkun Kamara xool ko ba sappali ko, ne 
ko :
- Bul fàtte ki ngay waxal. Sinkun Tiggide ! 
Tiggide Sinkun ! Kamara ! Xaax !
Mari-Gabriyelaa mel ni ku ràkkaaju, daldi 
ko yuuxu :
- Loolu mënul a am ! Non, non et non !
- Dina am de, moonte. Mu neex la dina 
am, mu naqadi la dina am.
- Su sa loxo laalee sama benn doom, dinaa 
la yóbbu ci yoon !
- Yaa neex, dëgg ! Ba fi mu ne daal, 
xamaguloo lu xew ? Jéggi nga kàmb gi, 
Mari, tàbbi nga ci béréb bi tudd Foofee. 
Dex gii nga nekk di féey, mu féex ba dee, 
bés bu Yàlla sàkk Doomu-Aadama ni yow 
ñëw ba jub ko, bëgg cee sóobu, xelam 
yedd ko, mu dellu ginnaaw. Yow Yaasin 
Njaay nga dëgër fit, dëgër bopp ne dara du 
la tee jéggi kàmb giy xaaj Dunyaa, xar ko 
ñaar !
- Moo Kamara, looy wax nii ?
- Lépp maasaloo na ba fàww, amatul dara 
loo xam ne nit mën naa taxaw ne lii mooy 
màndargaam. Nga téen, séen oto yiy 
rawante ci taliy asamaan si. Nga sëppu, 
gis asamaan seek i biddéewam ñuy 
paccax-paccaxi ci ndoxum géej gi. Démb 
saay na, Tey saay na. Fen ak Dëgg itam, 
ku ci nekk seey nga ci sa biir deretu 
moroom. Yaasin di pat-pati :
- Kamara, looy wax nii ?
- Ñawloo nga ma ñaas yi, ma raafloo leen ! 
Loolu liggéey bu réy la ! Maam dina ma 
xaare te Yàlla du ma ko baal ! Fàww nga 
fey ma. Man, lépp lu ma am ci Dunyaa gii 
laa ko ame. La may xaar àllaaxira xam naa 
ko !
- Wóoy !
- Wóoy yow ! Xawma ana ña nga yuuxu 
woon daaw !
- Sarax ma ngir Yàlla, Kamara. Rey ma su 
la neexee, te jéggal samay doom !
Wax jooju mel ni lu gën a merloo Sinkun 
Kamara :- Bu ma rey ak ay waxi doom ! 
Doo nitu dara ! Ku bañ sa bopp, xeeb sa 
xeet, noo mënee bëgg say doom ? 
Bi mu ko wóoree ne Sinkun Kamara 
caaxaanul, Mari- Gabriyelaa Won 
Bolkowski tàmbalee yikkat, di jooy ni 
xale bu ndaw :
- Waaw, góor gi, loo tuddee sarax ? Noo 
mën a xalaatee ne dinaa la jébbal Mbisin 
walla Mbisaan nga tëral rendi ?
- Man kay, Mari-Gabriyelaa, doyewuma 
dara say doom. Ñi may jàppale ci liggéey 
bi ñoo ci soxla kenn. Sama kooba yi 
dañoo mar !
Dangay nar ! Waaye defuma ko tey, 
defuma ko ëllëg ! Maa lànk ba tëdd ci naaj 
wi laa wax !
Sinkun Kamara raayaat sikkim bi ndànk, 
muuñ, ni ko :
- Loo yaakaaroon, yow it ? 
Seetal bu baax ci sa xel. Xam nga ne moos 
dara dàqul lii : tudd Yaasin, sant Njaay ba 
noppi xéy bés dégg ñu lay woowe Madam 
Mari-Gabriyelaa Won Bolkowski ! 
Ku dégg sa tur xam ne yax bu réy a réy 
nga bokk ca Tugal, gën faa rafet juddu ! 
Aa ! Dellu Tugal, dëkk fa, te kenn dootu 
la fa gën a yey ! Waaw, kenn dootu la fa 
xool ay bëti sowaas nga, danga tilim, 
danga xayadi. Fu la neex nga dem ci 
àddina si te kenn du la laaj wiisaa...
- Loolu ngay wax yépp jaralu ma sama 
bakkanu doom.
- Des na, di, Madam Won Bolkowski. 
Waaw, yoo dootu la màtt, weñ yi dootuñu 
biiw ci say nopp, loo dem bay lekk ñu 
jëkkanteek yow sax, roofal la ciy doomi 
jàngoro yu kéemaane, nga feebar doo sax 
am ku la faj.
- Wóoy man fu ma jëm ? Ana nga, Biige 
Sàmb ? Yaa soxor ! Yaa iñaan ! Lii lépp 
yaa ma ci dugal, Biige Sàmb !
- Te kat, Mari-Gabriyelaa, kiy des ci sa 
ñaari doom yi du la mere ! Soo xéyee 
defaral ko ndékki lu fatt, jox ko mu naan 
meew, sófóoram ñëw taxaw ci buntu kër 
gi korne, mu ne noηη ci sa ginnaaw oto, 
jubal daara ja. Xawma Mbisaan lay doon, 
xawma ku jigéen ki lay doon, waaye sa 
doom ji ma lay bàyyil, ay tànkam duñu 
dëgg mukk ci ay ndell, ndax Tugal ga mu 
nar a dëkki de, wute na lool ak Liberyaa 
mbaa Siyeraa-Lewon, ay way-fippu duñu 
fa gàddu seeni ngànnaay song nguur gi, ku 
ñu dajeel gor la jaasi.
Li Sinkun Kamara di wax yépp, gémmiñ 
gaa ngi fuur, muy say. 
Ca la Mari-Gabriyelaa Won Bolkowski 
door a xam ne moom sànku na ba fàww.
- Lu tax nga bañ maa nii, Kamara ? Lu ma 
la def ?
Sinkun Kamara mel ni ku ko déggul.
- Dootoo toog ci metóro bi, ku say bët 
dajeel mu xeelu la. Kenn dootu la wax 
wax ju ñaaw, naan la loo fiy def, dellul fa 
nga jóge ! Dellul réew ma nga xam ne ay 
sulaar ak i caga ñoo fay dogal ! Réew ma 
dëkkee yalwaan ! 
Dama ne : Mari-Gabriyelaa, gaawal def li 
ma la wax. 
Bu sama gaa ñi meree du baax ci yow de, 
ndax dinañu këf Mbisin, këf Mbisaan, nga 
des yow kenn ak sa naqar. Loolu nga 
bëggam ?
Keroog, Mari-Gabriyelaa Won Bolkowski 
réccu na ndajeem ak Asan Taal ca Màrsey. 
« Ku ma newoon nii la yëf yiy mujje, ma ne 
la yaa mën a fen. Waaye fen moom, kenn 
dàqu ko woon Asan Taal ! Nax na ma, takk 
ma, dem bàyyi ma fi te li mu ma doon wax 
yépp, ndeke dara du ci dëgg ! Man mi 
yaakaaroon ne ay kër ak i isin yu bare la 
amoon ci dëkk bi... Ndekete yóo, mennum 
Ngiraan Fay a toogoon Ñarelaa di ko xaar. 
Waxuma dara, sagaru nit kooku tamit di 
yàkkali bóli, defe ne indil naa ko àddinaak 
li ci biir !»
Badu, nettalikat bi dina dem ba dégg mbaa 
mu gis loo xam ne su ko waxee, ñu sikk 
ko, xaare ko. Waaye nu may def ? 
Maak jali bee yem. Dunu teqale mukk 
ñaari kàddu yii : defu, waxu. 
Sëggal boog ma déey li ma sañula wax ci 
kow loolu, man Aali Këbóoy. 
Séytanee ngi ruux Mari-Gabriyelaa Won 
Bolkowski, naan ko :
- Yaasin Njaay, tee ngaa gëmm rekk, 
jébbal Sinkun Kamara sa benn doom ? 
Sinkun Kamara kat, def na warugaram. 
Léegi yaa ci des. Ku bëgg akara dangay 
ñeme kaani. Tee nga koo sarax Mbisin 
mbaa Mbisaan ? Du moo gën yéen ñett 
ñépp ngeen àndandoo torox ? 
Mari-Gabriyelaa siggi, ni jàkk Sinkun 
Kamara, ni ko :
- Soo yaboo def lu la neex, waaye duma la 
jébbal sama benn doom ! Su Sinkun 
Kamara wuyoo Yaasin Njaay, yaa ko 
wuyu yow ma fa newul woon.
*
* *
Badu Taal, gaawal dellusi Ñarelaa.
Lu nekk a ngi xew Ñarelaa ci sa ginnaaw.
Mbisin ak Mbisaan, mag ji, ñoo génn xeet 
tey !
Log ay baat yu masul a tëmb ci sa soowu 
ndey ji la jur, di leen sàqami ndànk, ñuy 
seey ci sa kow làmmiñ, saf suukar, neex, 
di la jox bànneex bu kenn xamul nu mu 
tollu.
Walla kàddu yooyu tancaloo ci sa biir put 
ba far la fotloo.Maam ne la :
- Neel Penda Saar ca Ngawle !
Nga lànk, mu jaral la gaañ sa bopp ba 
waccu deret di la fekk. Nga xëm, ñu 
ximmali la, ngay xataraayu, di yuuxu :
- Je dis merde à la vieille Penda Saar, moi 
C’est où ça d’ailleurs, votre putain de 
merde de Ngawuule, là ?
Céy lii !
Bés, Ngiraan ferenklaayu na ci 
ndéstanam, ubbi Téereb Fent. Li loxoom 
biy daw yépp, di xoos kayit gu weex gi, 
mu ngi mel ni xalimaam day waxtu. 
Ca la la ne : « Fu la jant biy tiime, Badu 
Taal ? »
Seede naa ni keroog xolu Ngiraan Fay diis 
na ! Xam naa dafa yëgoon ci yaramam ne 
dina wuyuji sunu Boroom bi te dungeen 
gise. 
Booba, sama takkandeer a ngi wëndéelu ci 
néeg bi, ma yërëm Ngiraan ba sama 
rangooñ yiy bëgg a tuuru... Man doηη maa 
ko mënoon a wax foo nekk ci Dunyaa.
Tuutee tee ma ne ko :- Góor gi Ngiraan, 
na sa xel dal, Badu Taal mi nga namm nii, 
di ko laajte, mu nga dëkk sàngam. Waaye 
su ma laajoon ndax yaa nga fa ci jàmm ak 
salaam, xéy-na dinaa nakk-nakkal. Mii xel 
dina ma ne : « Nax ko rekk, mag la, te 
fen wuy defar moo gën dëgg guy yàq. Ne 
ko : fa Badu nekk, Yàlla ubbil na ko fa 
wërsëg wu réy. » Xam nga lu tax defuma 
koom ? Kaay nag ma xamal la lenn, Badu 
: nun dof yi, fen jafe na nu lool. Ñàkk mën 
a fen googu sax laa yaakaar ne moo tax nu 
nekk ay dof ! 
Rax-ci-dolli, sama digganteek Ngiraan 
Fay, caaxaan walla waxi naaféq masuñu 
cee am yoon. Looloo tax ba ni mu fi 
jógee, ndeysaan, Ngiraan masul a xam foo 
nekk ci këru àddina.
Démb, ñëw naa ganesi la bitim réew. 
Gisoo ma waaye li ngay wër ci biir dëkk 
boobee yépp, maa ngi topp sa ginnaaw. 
Yaa ngi ànd ak Abdel Kadeer Maxjub. 
Doomu Sudaη boobu doηη moo fay sa 
xarit. Yéen a ngi sëgg di waaxu, mel ni 
dangeen a ragal ñu xàmmee leen. Yaak 
Abdel Kadeer Maxjub, xawma kan moo ci 
gën a yooy moroomam. Tiis wu jéggi 
dayoo ngi muur seeni kanam.
Lu leen boole yéen ñaar ba ngeen nekk 
ñaari doomi-ndey ca réew moomu ?
Ma wax ko, te dee : dara waralu ko lu dul 
seen ñuulaayu der ! 
Waaw : coonoo bu ñu leen fa teg, ni ngeen 
bindoo ko waral. Ñi ko sañ a wax nag 
barewuñu, wànte yëf yi du leneen. 
Làq-làqal bi doyulam ? 
Nëpp-nëppal bi nag, ba kañ ? Maa ngi ciy 
teg sama bët, man mii : ku ngeen dajeel, 
mu xeelu leen, gaññ, won leen ni mu leen 
xaaree. Waa réew moomu jàppe leen ni ay 
jaam, te ngeen di wéye naqar woowu, 
amuleen fenn fu ngeen koy joytoo ! 
Man, Aali Këbóoy de, bëgg naa xam lu 
tax ñépp tëx, muuma, gumba ? Nit du xaj. 
Bàyyileen seen xel ci sunu jarbaat yi nekk 
bitim réew ! La ñu fay daj jéggi na dayo, 
kat !
Yow nag, Badu, wóolu naa la. Jom ak 
teggin rekk nga fi mus a wone. Ba ni fi 
Ngiraan Fay jógee, yaa ngi koy dimbali ci 
sutura su mat sëkk. 
Wóor na ma it ne du yow, Badu Taal, yaay 
fàtte kàddu Wolof Njaay yu am solo yii : 
Faaydaay tukki waaye fullaay ñibbisi. 
Maa ngi leen topp sànq ba tey. Fi mu ne 
yéen a ngi ci màrse bu mag bi, di dugg yu 
sew : warga ak meew ak suukar ak ñoom 
seen. Seen dëkk bee ka tàng sax ! 
Amul péex, amul keppaar. Fi ngeen toog di 
xaar ótóbiis, benn ndaw su màggat ciipatu 
na leen, móolu leen ci làkkam, ngeen mel ni 
ku ko déggul. 
Yaa ngi wéeru ci benn poto-làmp, ubbi 
sab yéenekaay di ko jàng. Nga jékki-jékki 
yëngal sa bopp, ne :
- Seetal ma lii rekk ! Abdel Kadeer 
Maxjub geestu la :
- Lan laati, Al-yuun Badara ?
 Nga daldi muuñ :
- Dëkk baa, wallaay. Jolof daal, ay mbër 
kaamil lañu ! 
- Ãa ?
- Ay waxi dofati rekk ! Dañu bind fii ne 
am na ñaari gone yu fa benn waay soppi 
golo !
- Déet waay !
- Déglul kay, jeexul : waa ji soppi na gone yi 
golo, fi ñuy werante ndax loolu am naam 
amul, benn jeegu Tubaab jóge fu kenn xamul 
ne moo jur ñaari golo yi ! 
Loolooy coow dëkk ba, de !
Abdel Kadeer a ngi ree ba téye biiram. 
Yow, nga waaru, daldi ne ci sa xel : « Kañ 
laa gëj a gis Abdel Kadeer mu bàyyeeku, 
di reetaan nii bay xàqataay ? »
Kadeer siggi xool la, ne :
- Ay waxi dof nga may wax, kañ !
- Waa dëkk ba dofuñu wallaay, Kadeer ! 
Li leen jàpp ba ñuy gëm yëfi dof yooyu 
am na tur.
- Noo ko tudde ?
- Du dara lu dul ñàkk gu metti ! Ndóol ci 
boppam moo baaxul.
- Tee nga bañ a sonal sa bopp di ci xalaat, 
Al-yuun Badara !
- Kadeer, man Jolof laa xam ba mu jeex ! 
Sama mbokk yee fi gën a bëgg xew ! 
Wóor na ma ni foo dem ca dëkk ba dégg 
ñuy wax waxi ñaari doomi golo yooyuı !
- Al-yuun Badaraa, yaa ngi mel ni xamoo 
taskati xibaar yi ! Ñoo fi dàq a xoromal ! 
Tuuti kon ma dugg ci seen waxtaan, ne 
doomu réewu Sudaη jooju :
- Waaw, ngóor si Abdel Maxjub la 
xawma, lu la ci ba ngay weddi ak di 
dëggal ? Yow gën a waane ! Xamal ni ñett 
yii, maa leen yelloo, man Aali Këbóoy : 
gis lépp, dégg lépp, fekke lépp ! Mbaa du 
danga may diir mbagg di ? Juróom-ñaari 
xarnoo ngi jaaxaan ci sama biir kaaη gii, 
di dajjant ! Xarnu bu ci nekk a ngi xaar 
ma ni la pëkk-pëkk, nga yeewu, fuddu, ne 
ma :
- Démb, man mii maa doon démb ! Tey 
maa ngi nii taxaw janook yaw ! 
Céy Badu, soo xamoon nu mbir mi deme ! 
Ay yéenekaay sax tudd nañu fi sa tur fan 
yii. Dégg naa ci benn rajo ñu naan :
- Ndekete ndem-si-Yàlla ji Asan Taal mi 
waral coow li, amoon na beneen doom ju 
tudd Aliyun Badara. Mu nga bitim-réew. 
Waa Ñarelaa yi ñu jot a waxtaanal nee ñu 
gone gu amoon jom la, te jaambure.
Kon boog, Badu, xam nga ni yaa ngi ci 
biir-a-biir...
*
* *
Bésub talaata la woon. Ngiraan Fay jóge 
jàkkay Ñarelaa lal ndésam, toog ci ëtt bi.
Mbisin ak Mbisaan a ngi taal tele bi ba mu 
sës.
Ngiraan woo mbindaanu Yaasin Njaay ni 
ko :
- Aram, doo ma baal wax Mbisin ak 
Mbisaan ñu wàññi tuuti tele bi, kenn mënu 
fee dégg ndax ñoom. 
- Maam Ngiraan, ñii ñaar kat sañuma leen 
a tudd. Ku ma ci waxal ñaari baat mu 
saaga ma ci nasaraan, te bu ko seen yaay 
yëgee ne maa tooñ doomam.
- Céy ! Ku mas a gis lii ? Gone guy reew 
kañ, ñaar ñii ngay dimbali. Man mii sax 
de, fii lañu may fekk ma toog di wérd ñu 
may wéq, di ma tëfli.
- Muñ dee fi sës, Maam Ngiraan. Léegi 
mu jeex sax, ñoom ñépp a ngi waaj a dellu 
Tugal !
- Keroog de, seen yaay mel na ne ku am lu 
mu réerle !
- Altine jee nu génn, mook bàjjan Biige 
Sàmb ànd nañu seeti benn sëriñ. Ci la ma 
ko dégg muy wax de, feek i fan rekk mu 
ñibbi Tugal.
- Li mu réerle woon feeñ naam ?
- Dégg naa mu naan loolu amatul solo.
- Ãa ? Waaye lu ciy sama yoon sax, man ? 
Moom dal, nanu Yaasin Njaay ak doomam 
yu xamadi yii abal rekk !
Noonu, Aram dellu kër Yaasin. Fi Ngiraan 
Fay wéeroo ci garab gi, ubbi « Téereb 
Ndéey », xam naa am lu mu la ciy fen, yow
Badu, mu mel ni dafa xelmati nit ku ko romb. 
Mu wiccax bopp bi. Xel miy werante :
« Nit jaar na feem dama koo janeer ? 
Géntuma kañ. Litkoloñ bi mu tuuroo ngi 
fiy xeeñ ba tey ! »
Ngiraan dégg ku laal buntu kër Yaasin 
Njaay : « Waaw, jeegu Tubaab bu sew bii, 
lu muy wuti kër Yaasin ? » Mu ne bëret, 
ne day laaji ndawsi lu doon i tànkam. 
Kooku walbatiku, xool Ngiraan ba seppali 
ko, ne ràpp buntu dogaatle bi tëj. Yàggul 
dara ñu dégg Aram, mbindaanu Yaasin 
Njaay mi, muy salliiru :
- Wóoy sama ndeyóoy ! Wóoy man ! 
Wóoy sama ndeyóoy !
Waa Ñarelaa fàq wutali kër Ngiraan.
- Lu xew ci sa kër gi, Ngiraan ?
- Xam ! Maak yéen a ci yem. 
- Noonu nga ci tollu ?
- Doo jóg sax seet lu Aram di yuuxu
nii ?
- Su ñu fi reyee doomu jaambur ji nag, 
looy làyyi ?
- Mbaa du Aali Këbóoy a ñu bëgg 
jommalati ?
(Gis nga de, Badu, man mu weex dunq 
mii, fexe nañu ba tudd ma ci. Nit ñee mën 
a tooñ, walla !)
Am keneen ku ne :
- Waaw, jeegu Tubaab bi wàcce ci oto bu 
ñuul, dugg fi nag, ku mu, Ngiraan ?
- Li ngeen may laaj de, dara laa ci xamul ! 
Tee ngeen a àggal seen bopp kër Yaasin 
Njaay, seet lu fa xew !
Noonu, yuuxu Aram yi dakk. Ku nekk 
xool sa moroom.Fi waa Ñarelaa yiy 
yeddee Ngiraan, Biige Sàmb àgsi. Ñépp 
xamoon nañu ne mooy ndeyu-mbill gi. 
Ñarelaa ba Ñarelaa daj, moom rekk la fi 
Yaasin Njaay mas a waxal. Biige Sàmb 
ne jàkk mbooloo mi. Ñépp ne tekk di ko 
déglu. Mu ne :
- Yéen waa Ñarelaa laay waxal. Kenn ku 
nekk ci yéen na dellu fa mu jóge.
Kenn tegu ca baat. Teewul mu am ñu doon 
yéexantu. Biige Sàmb ne leen :
- War naa leen a balu àq, ndax xéy-na ni ma 
waxeek yéen xaw naa ñagas. Waaye maak 
Ngiraan Fay rekk noo fi war a des. Li xew 
lu réy la, te nun ñaar doηη noo ko séq.Ne 
tuuti, kër gi ne selaw, mel ni kenn masu fee 
nekk.Ngiraan ni :
- Ana sa xarit bi, Biige ? Biige Sàmb ne 
patt ba yàgg mu sog a tontu Ngiraan :
- Bul sonal sa bopp, Ngiraan. Benn 
Doomu-Aadama dootul teg Yaasin Njaay 
bët.
- Dafa dellu Tugal, du ? Man de, ñëw na 
ba tàggu ma. Ñaari doom yi fi nekk ba 
léegi kañ ñoo ma ci jaaxal.
- Déggoo li ma la wax, Ngiraan ? Benn 
Doomu-Aadama dootul teg Yaasin Njaay 
bët.
- Kañ la fi faatu ?
- Faatuwul.
- Su dee faatuwul kañ, mu ngi dund.
- Dundul itam. Yaasin Njaay mi nga fi jot 
a xamanteel, deewagul waaye dundatul.
- Waaw, Tubaab bi ma fi romb sànq, lu 
mu joteek Yaasin Njaay ?
Biige Sàmb ne tekk, ba yàgg mu wàcce 
baatam, daldi ne ndànk :
- Ndaw si la romb sànq mooy Yaasin 
Njaay.
- Man de, ndeyu Mbisin ak Mbisaan laay 
wax. Danga mel ni ku ma déggul, Biige. 
Lu la dal tey ?
- Yaasin Njaay a sax, de.
- Biige Sàmb, lu la dal ? Jabaru Asan Taal 
ji jóge Tugal, ñëw fii ténjsi ko laay wax.
- Ma ne : mooma, Ngiraan.
Foofu, Ngiraan téen, raay ndoη li ba noppi 
sëggaat ne :
- Mbaa set nga ci mbir mi, Biige ?
- Man ma set ci ? Déedéet kañ, Ngiraan ! 
Axãa ! Yaa ngi may door a laaj li tax ma 
ne waa Ñarelaa ñu may nu nu ñaaroo. 
Déedéet, Ngiraan, setuma ci te dinaa la 
wax tey lu ko waral. 
Du yaa ngi fàttaliku bés ba nu gungejee 
Asan Taal ayeropoor, muy dem Tugal ne 
day futbali Màrsey ?
- Yàgg na lool, waaye mu ngi mel ni démb 
ci man.
- Nekk nanu fa di jooyoo maak moom, yëf 
yi takkarnaase, nuy fóonante ba nit ñi faf 
mujjee noo wër di nu seetaan. Yaa ngi koy 
fàttaliku, de ?
- Bu baax, sax.
- Waaye ba dara desul lu dul bàyyi Asan 
Taal mu yéeg ci roppëlaan gi, lu leer nàññ 
laa ko wax.
- Loo wax keroog Asan Taal, Biige ? 
Jaaraat ci, ma dégg.
- Dama ne ko : Asan, dëgg la, tàggatoo bi 
xumb na, ñépp a ngi jooyoo. Wànte lenn 
rekk laa bëgg nga xam ko : nobante nanu, 
ma jox la samag ndaw, nga àgg ci man, 
biiral ma. Sunu doom jaa ngi nii ma boot. 
Nee nga yaa ngay dem Màrsey futbali 
waaye giñ naa ko ci bakkanu Badu Taal 
mii : soo ma woree du baax ci yow !
- Lu la Asan Taal tontu, Biige ?
- Asan Taal dafa siggi, sunuy bët daje, 
sama fit ne rës, Ngiraan. Waaw. Ca laa 
sog a xam ne naaféq tigi laa jébbaloon 
sama bopp. Booba ba léegi maa ngi daas 
sama paaka, xam ne bés dina ñëw, ma fey 
Asan Taal boram. Mu ngoog, Ngiraan. Sa 
doom ji wor na ma, wax naa nit mu alag ki 
ñu ne moo doon soxnaam. Sunu waxtaan 
wii nag, mën naa des sunu diggante maak 
yow.
- Déedéet. Du deme noonu, Biige.
- Badu Taal nga ko bëgg a àggeem ?
- Waaw. Am na wàll ci mbir mi.
Biige Sàmb neeti patt.
Ngiraan ne ko :
- Lu ciy sa xalaat ? Fi Biige di seetee ci 
xelam lu muy tontu Ngiraan, buntu 
dogaatle bi ubbeeku. Biige ne ci suuf :
- Sama jinne jaa ngoog. Ñaw !
Ngiraan sëgg fi mu sëgg rekk. Biige 
reetaan :
- Bëggoo koo gis, xanaa ?
- Yal na ma ko Yàlla xañ ba fàww.
Mari-Gabriyelaa Won Bolkowski séen 
leen, mel ni ku tiit moom itam, gaawantu 
delloo buntam.Noonu, ñu déggaat Aram 
muy yuuxu :
- Wóoy sama ndey ! Wóoy sama ndey !
Waa Ñarelaa bàyyeeti lépp lañu doon def, 
daw wuti sa kër Maam Ngiraan Fay.
Géew baa ngi tëjusi, Badu.
Yaa ngi fàttaliku ne Ngiraan Fay 
ayeropooru Ndakaaru la ubbee seen 
waxtaan yéen ñaar ? Roppëlaan jóge na 
Ruwaasi, ca Tugal, yéeg ndànk wuti 
asamaan, romb ay dëkk yu bare, ñëw tiim 
Ndakaaru, wër ko ñaari yoon, door a wàcc, 
raay suufu Yoof su tedd si. Keroog jooju la 
néewu Asan Taal, sa baay, agsi Ndakaaru.
Ci Téereb Ngelaw sax la Ngiraan Fay bind 
lii : « Duma fàtte mukk bés ba nu jëlijee 
néewu Asan Taal ayeropooru Ndakaaru.
Bésub alxames la woon, bi timis di waaj a 
jot.
Ba nu demee ba jub tali Ngaala Jóob -
mooy jàddukaay bi mujje ci yoonu 
ayeropoor - lanu dajeek mbooloo mu 
takkoo-takku, kaar. Xanaa waroon naa tollu 
ci ñeent mbaa juróomi-téeméeri junniy nit. 
Ñii a ngi waaxu, ñii di xélu, ñaq bay siit, ñi 
ci des dugg ciy kaar-ràppid mbaa ñuy dawal 
seeni oto bopp, ñi gën a feete ndaw war 
seeni móto. Ñépp di yuuxu, di tàccu, coow 
li ne kur, sófóor siy korne tëwa bàyyi, koo 
dajeel mu ngi taf rajo bu ndaw ci noppam. 
Gone yi mel ni ñu tàggook seen sago.
Foo tollu, dégg ñuy salliiru :
- Móo-du ! Wiiw Móodu ! Móo-du ! Móo￾du ! » 
Waaw.
Ngiraan a bind loolu ci Téereb Ngelaw, 
bàyyil la fi.
Ndakaaru Njaay doon teeru woykat bu 
amoon bayre ca jamono jooja.
Béréb bi Ngiraan ubbee, laay daaneele, 
man Aali Këbóoy. Du nag lu ma taamul 
sama bopp : mbir mee deme noonu rekk.
*
* *
Ayeropooru Ndakaaroo ka bare nit tey jii 
it, kaar ! Noo yaakaar ne noonu la nit ñi 
tollu rekk, romb na koy wéy. Nit ñi war 
nañoo mat xanaa juróomi-téeméeri junni 
ak lu topp. Lu xew ba taskati xibaar yi mel 
ni ay njéeréer ci ayeropoor bi ? Deñ-
kumpa doηη a leen fi indi. Yaasin Njaay 
de, lañu ne moo jékki-jékki soppeeku golo 
mook ñaari doom yi, Mbisin ak Mbisaan. 
Coow laa ngi ne kur nag.
Am ku ne :
- Ndaw seek ñaari doom yi nee nañu mes.
- Séen naa leen ñuy yéeg ci kow garab gii !
- Nun kay noo leen mënul a gis, waaye 
wóor na ma ñoom ñu ngi janook nun, di 
nu ηóobi ! Yéen, xamuleen golo sax!
- Tee noo gor garab gi waay ?
- Loolu da koy yàggal ! Am na lu gën a 
gaaw !
Waa ji wax loolu tàmbalee sànniy xeer ci 
garab gi, gone yi topp ciy sànniy xeer 
ñoom it. Njiitu takk-der yi dawseek liifam, 
ne leen ñu dakkal li ñuy def :
- Dañuy aaye ku fi sànni xeer.
- Baal nu de, seef, xamunu ci woon 
dara.Alkaati bi ñaan fa sigaret, ñu faf lal 
waxtaan. Benn jeeg bu xeesal ba kanam gi 
yépp yàqu, ne takk-der bi :
- Waaw, ndaw si ñuy wax sax, lu mu def ?
- Benn Tubaab la, wallaay ! Daa bëggoon 
a sàcc ñaari gone yu ndaw.
- Déet waay !
- Ñaari doomi réew mi la doon jéem a 
rawale Tugal.
- Ãa ? Loolu gën a doy waar !
- Soo demee dafa leen bëggoon a jaayi 
mbokki Tubaabam yi ! 
- Maa la ko wax !
Takk-der bi reetaan :
- Mu ngoog de ! Ba ñuy nemmeekuy 
kayitam daal, la ne tirr daw ! Booba ba 
léegi ñu ngi koy wër !
Waa ji mayoon alkaati bi sigaret daldi ne :
- Kon li ñu naan dafa soppeeku golo du 
dëgg ? Alkaati bi kimmi sigaretam, téen, 
sànni saxaar si, xool waa ji, muuñ :
- Noo mënee gëm waxi dof yooyu, yow 
itam ? Kañ la nit daan soppeeku golo ?
Ñépp xàqataay.Waa ji ñéññ, ne :
- Takk-der nga, dégg la waaye maa la gën 
a xam ni mbir mi deme ! Ndaw si Yaasin 
Njaay la tudd, mu nga dëkk Ñarelaa. 
Lagara bu bon la sax ! Cagatu na Màrsey, 
defay njaaxumam, ba noppi ñëw fii ne 
dafa nuy jommal !
Alkaati bi xool ko ba seppali ko, yëngal 
boppam, ni ko :
- Werante kay gis bokku ci ! Kayitu juddu 
ndaw saa ngi nii. Lu ñu ci bind ? 
Kaay jàng ! Kii ak turam wu gudd wii 
moos, juddoo Burgoñ, bokk fa ci kër gu 
mag sax, dégg naa, na mu mënee nekk sa 
Yaasin Njaay moomu ?
Werante bi neeti kur. Tuuti kon yëf yi ëpp 
loxo.
Suba su waa Ñarelaa yeewoo, yëf yi gën a 
takkarnaase !
Badu, li nga wax keroog Abdel Kadeer 
Maxjub dëgg la : du gox bi rekk a rëb. 
Foo dem ci réew mi, dégg fa kàddu yii ma 
lay jottalisi :
Yaay ju weex tàll.
Doomi golo.
Yaasin Njaay.
Dawe ayeropoor, jaar ci kow garab yi, 
dellu këram, tëju faak ñaari doomam.
Asan Taal.Tubaab.
Badu Taal.
Mari-Gabriyelaa nakaati sax ?
Ku nekk naan :
- Kenn du ma nettali lu kéemaanee noonu, 
fàww ma gisal sama bopp Tubaabu 
Ñarelaa bi ñuy coow.
Dëkk bi yépp riirandoo, jëmsi Ñarelaa. 
Waa Ndakaaru Njaay a bëgg xew ! Fan yii 
de, foo sànni mbàttu ci Ñarelaa mu tag. 
Saay-saayu Ndakaaru yépp làngsi nañu ci 
gox bi. Du benn du ñaar nit xëm na fi 
mbaa ñu jàpp fi sàcc dóor ko ba Yàlla fóot 
ay sagaram. Ma dajeek ay gone yu jolu ay 
butéeli sàngara, màndi ba ma mënatuñoo 
taxaw, ñu topp benn janq, takkal ko pot :
- Yee gel yow, ana Tubaab bi ?
- Gelu Ŋeew bi lanu soxla ! Na génn 
waay, nu ceg ko !
- Màndeeti nga de, Njóogu ! Fii benn 
Tubaab newu fi !
- Séen naa ndawsi, te soo weddee nu teg ! 
Ayca, junnee ngi ! soo wóoloo sa bopp, 
tegal !
- Man it séen naa ko, dafa cuq de, sunu 
Ŋeew bi !
Am xaat ñuy siisaate. Man de, Badu, bett 
naa fi ay boroom kër ñu naan :
- Ku dëkkul Ñarelaa amoo dara looy wax ! 
Nun, xam nanu lu tax Yàlla wàcce fi ndaw 
sii.Waaye séytaanee teg loxo ci Ñarelaa, 
fan yii. Mbedd mu ma jaar, dégg kuy rëbb 
jeegu Tubaab bi :
- Waaw, ana mu sax, moom ?
- Wëey ! Na génn, nu gis ko !
- Na gaaw génn mbaa nu taal léegi kër gi 
ci seen kow ! Ñii di sànniy xeer, na ca des 
ne ñu ngay wuti esaas bu ñu taale sa kër 
maam Ngiraan Fay. Nit ñaa ngi ñaq tooy 
xepp, di daw ci tàngaay bi, di yéeg ci 
garab yi, koo dajeel muy di wax ay waxi 
dof tëwa noppi. Taxul nag sa maam 
Ngiraan Fay ubbi benn yoon gémmiñam.
*
* *
Juróom-ñaareelu fan.
Kenn xejatul Ñarelaa ndax fépp la nit ñiy 
jóge. 
Sunu gan yi dañoo mujje di fanaan ci 
mbedd mi. 
Foo walbatiku dajeek ñuy yalwaan walla 
ay jaaykati ndox mu sedd mbaa bisaab ; 
waaraatekat yiy wër Ñarelaa, naan :
- Waay, ku lii doyul lu lay doy ?
Am ñu yore nataalu ndaw si di ko jaay :
- Mu ngi. Mari-Gabriyelaa Won Bolkowski 
la tudd ! 
Werante gis bokku ci !
- Ñaata nga ci bëgg, waa ju baax ?
- Juróom-benni junni.
- Junnee ngi.
- Xeeb naa ko.
- Tegal naa la ci téeméer.
- Ma ne : baax na.
- Man ngay sëppu ? Xanaa xamoo ki ngay 
waxal ?
- Bul ma tooñ, jàmbaar !
- Yéen kay, la kenn waxul dara ! Ku leen 
romb, ngeen tàllal ko nataal bu wuteek ba 
ca des, te ne yépp benn nit ki la ! Yabaate 
ba dee !
Ñu songoo, kurpeñ yi dal, ñii far fii, ñee 
far fa ca des. Mag ñi di leen yedd, nag :
- Yëf yi xéewal gu fi Yàlla wàcce la, jarul 
a xeex ak a xuloo ! Su ngeen àndeek seen 
sago, ku nekk dina séddu ba doyal ! Ñépp 
xej nañu ci !
- Eskéy !
- Ndaw sii dafa noo bëgg a yab, ndax li 
deram bi weex !Mu mel ni nag loolu rekk 
la nit ñi doon xaar :
- Xeebaate bi dafa doy !
- Tubaab yii ! Maa leen xam, tey ! Mënuñoo 
nangu ne nun ñii ay Doomi-Aadama lanu ni 
ñoom !
- Ñoo fi gën a bare pexe, waaye jinne jii 
moom, balaa muy génn ci lii tey dina wax 
lu set !
- Xanaa mook ñaari doomam yii dinañu 
lekk !
- Ay doom laa déggam ?
- Waa-waaw !
- Doom yu mel nan ?
- Ñoo la gën a ñuul sax, de.
- Tubaab bu weex ak ay doom yu ñuul laa 
dégg ?
- Kii du nit ku baax !
- Lu nuy xaar ? Nanu dàjji bunt bi, waay !
Benn góor gu màggat ñëw ni leen :
- Déet doom, yoonu jàmm sorewul.
- Waay, déggal paa bii ! Jàmm ba ci lan, 
nag ?
- Dama xam ne ay du yem ci boppu 
boroom, rekk. Nen du bëreek doj. Ndaw si 
am nay mbokk, kat ! Su waa Tugal dalee 
sunu kow, nag ?
Gone yi ree ba tëdd ci suuf.
- Góor gii daal, xanaa dafa paagal !
- Réew mu tollu ni Farãas amul lu muy 
def lu dul di sonal boppam ci ab lagara 
doηη !
- Tubaab yi tal nañu leneen !
- Ndegam du dëmm sax, ndaw sii !
Waaye gone yooyu, Yàlla mi dul faral kuy 
tooñ, moo leen daldi tiiñal ci saa si. 
Fa ñuy kókkëlee góor gi, di kex-kexi, la 
daldi am ñu agsi booru kër Ngiraan ak 
seeni yuuxook seeni xiixat yu metti. Kenn 
ci ñoom ne :
- Soldaari Daawur Jaañ yaa ngi jëmsi 
Ñarelaa ak seeni fetal !
- Lan laa dégg ? Ay soldaar, tàww !
- Waa-waaw ! Ñii ma gis de, dañoo ñàng 
ba dee, waat naa ne ku ñu fi fekk du baax 
ci yow ! Naka la nit ñi dégg loolu rekk, 
tàmbalee daw, di yuuxu :
- Soldaar yaa ngoog !
- Dawleen ! Ku ñu fi fekk tàkk nga !
Badu, su doon sama sago, dinaa la nettali 
li fi xew ba jeexal te duma la ne bakkan 
rot na fi. Mënuma ko, ndax wax la dëgg 
moo ma war. Loolu laa dig Ngiraan Fay. 
Keroog, dëggaate nañu ci buntu kër gi 
fukki nit ak juróom-ñeent, ñu daldi faatu 
ci saa si. Monte de, buuxante mënoon na 
cee bañ a am. Nit ñee tiitoon seen tiitu 
bopp rekk, waaye wax dëgg Yàlla soldaari 
Dawuur Jaañ yi defuñu fi benn ñaawteef. 
Dañoo wàcc seeni oto, seen njiit nuyoo ci 
yar ak teggin ju mat sëkk, daldi ni :
- Fii la Ngiraan Fay dëkk, de ?
 Biige Sàmb a ko tontu :
- Waaw, fii mooy këram.
- Ana mu, moom ?
 Biige daldi tuur soldaar bi lëndëm :
- Dafa feebar, ñu yóbbu ko loppitaan. 
Man, goroom laa, maa fi nekk.Njiitu 
soldaari Daawur Jaañ yi taal telefonam, ne 
ki mu doon jokkool :
- Nu ngi leen fiy xaar, maak samay nit. 
Buleen yàgg, nag.Bi ñu ci tegee genn￾wàllu waxtu, yeneen soldaar agsi ci gox 
bi.Waaye ñii ñoom, ay Tubaab lañu woon. 
Seen njiit jubal ci njiitu soldaari Daawur 
Jaañ yi. Ñu gise ñoom ñaar gise bu 
gaaw.Tubaab bi ne Biige Sàmb :
- Madam Mari-Gabriyelaa Won 
Bolkowski laa jëlsi.
- Àgg leen ca néeg yale ngeen di séen. Mu 
nga faak ñaari doomam.
Kàddu yooyu jaaxal lool Tubaab bi :
- Ñaari doomam ? Doomam yan ?
Biige Sàmb ne njiitu soldaari Daawur Jaañ 
yi :
- Man kat dégguma nasaraan, kon sama 
waxtaan ak ngóor sii du mën a sori. Ne ko 
bumu nu tanqal, na yóbbu mbokkam mi, 
xawma Mari-Gabriyelaa la tudd xawma, 
te abal nu. Njiitu soldaari Tubaab yi dóor 
bal buntu kër Mari-Gabriyelaa, mu ne tëll, 
dàjjeeku.
Fekk na booba Mari-Gabriyelaa ngi làqu 
woon ci wanagam, mook doom yi. Naka 
la yërndu ba xàmmee ñi ko doon jëlsi, 
daldi daw fekki leen ci saal bi :
Booba ba léegi maa ngi leen di xaar ! Su 
ngeen doon yéex, ñuy taal kër gi ci sunu 
kow !
Tubaab bi ni ko :
- Mbaa noppi nga rekk ? Ambasadeer baa 
ngi lay nég sa màkkaanam. Sunu njiitu 
réew, ca Tugal, nee na ko na fexe ba bu la 
dara dal !
Mari-Gabriyelaa ree :
- Aycaleen nu dem ! Mbisin ! Mbisaan ! 
Ñaari gone yi génne ci wanag wi, daldi 
langaamu seen ndiggu yaay. Tubaab bi 
gaññ :
- Ñii ñaar nag ?
- Samay doom lañu.
- Say doom ? Soo dee kaf it, nun kafunu, 
soxna si ! Liggéey moo nu fi indi.
Soo gisee njiitu soldaari Tubaab yi, mu 
ngi mer ba funki.
Mari-Gabriyelaa xam ne fa ko Biige Sàmb 
ak Sinkun Kamara dugal, caaxaan 
génnewu ko fa. Mu ni Tubaab bi :
- Ñaar ñii maa leen jur ci sama biir bii !
- Xool nga leen bu baax ? Noo mën a 
juree ñii ñaar ?
Mbisin ak Mbisaan seen bopp ñu ngay 
jooyoo, di gën a langaamu seen yaay, di 
ko saraxu, ne du dem mukk bàyyi leen 
Ñarelaa.
Mari-Gabriyelaa wutewul ak dof. 
Mujjewul lu dul sukkal Tubaab bi, naan 
ko :
- Xanaa amoo ay doom ? Soo gisee ni 
Mbisin ak Mbisaan di jooye rekk nga war 
a xam ne maa leen jur !
Njiitu soldaari Tubaab yi ronni ko ba 
xolam sedd, ne ñi mu àndal :
- Gàddul-leen ma ndaw sii ! Dañu ma sant 
ma yóbbu la sunu àmbasadu réew. 
Mu neex la, mu naqadi la, dinaa ko def ! 
Soo demee foofu nga wax fa sa waxi 
kasaw-kasaw yii ba xam ndax dinañu la 
faale !
Soldaar yi mu àndal xaw a mel ni ñu 
yërëm ñaari gone yi.
Mu xulli leen :
- Lu ngeen di xaar ? Gàdduleen ko laa 
wax !
Ñu ne kirtim Mari-Gabriyelaa, muy wéqu, 
di saaga soldaar yi, di leen gajj. Ñaari 
doom yi tamit ràkkaaju, di fëgg buntu kër 
gi, di làkk nasaraan tëw a noppi.
Soldaar yi génn kër geek ndaw si, daldi 
jubal seeni oto.
Benn góor gu kaalawu ñëw ba ci kanamu 
Mari-Gabriyelaa, taxaw, ñu xoolante 
ñoom ñaar. 
Mari-Gabriyelaa daldi ne ci suuf :
- Sinkun Kamara.
Kooku ni ko :
- Waaw. Sinkun Tiggide Kamara.
- Lu ma la def ? Wóoy man ! Loo ma 
bañee nii ?
- Lii lépp yaa ko teg sa bopp. Kenn rekk 
laa ci soxla woon. Léegi dinga ñàkk 
buubu, ñàkk ceen ga.
- Yërëmal boog gone yi. Ñoom doonuñu 
ci dara.
- Xanaa gëmoo li ma la wax, Mari￾Gabriyelaa Won Bolkowski ? Nee naa la 
doyewuma leen dara, man mii. Sama gaa 
ñe ci soxla woon kenn, nga ne fay nakk￾nakkal ba ñu mer. Soo demee nuyul ma 
waa Tugal !
Ba bi soldaari Tubaab yiy taal seen oto, 
Mari-Gabriyelaa ngi salliiru, di yuuxu turi 
ñaari doom yi, di féqu, foo tollu di dégg 
saagaam yu ñaaw yi. 
Pënd bi naaw, muur jaww ji. Jaww ji xonq 
coyy. Pënd bi wuri. Mbisin ak Mbisaan 
gënatee tiit, seen jooy yi daldi dakk ci saa 
si, ñuy xullee, mel ni ñu tiim seen buntu 
bàmmeel.
Sinkun Kamara walbatiku, daj ci Biige 
Sàmb, ni ko :
- Yewwi ma boog, soxna si.
Biige Sàmb xool ko, yëngal ndànk bopp 
bi.
Sinkun Kamara xam li mu ko waxul, 
defaraat kaalaam, dëngalu dem yoonam.
*
* *
Dinga ma ne :
- Waaw, bi loolu yépp di xew, fu Ngiraan 
Fay newoon ?
Muy it laaj bu am solo. Soo dellusee, 
Badu, laajal ku la neex ci Ñarelaa.
Ba ma ñaarook moom ba noppi, fab ko 
dugal néegam, Ngiraan Fay tegatul benn 
yoon tànkam ci diggu kër gi. Lekkatul, 
naanatul, jooteetul daraak kenn ci gox bi. 
Doon nanu ko dégg daal muy waxtu. 
Guddiga mu gàddoo yat ne day dàq Ninki 
ak Nanka,
ñaari doomi golo yi kenn ci nun masul a 
gis, di leen móolu, naan leen nañu dellu ca 
àll ba mbaa ñu dem fekki seen ndey Toolu￾Buur, ca Guy-Géwél, guddi googu lanuy 
door a leer ne Ngiraan Fay àndatul ak 
sagoom, ndeysaan.
Waaye gaaw a wax baaxul. 
Ñàkkul mu amoon lu feeñu Ngiraan, booba.
Ndax lii moom, kenn du ko werante : nun 
sunu bopp, xéy nanu bés gis ñaari golo yu 
ndaw yuy dóor dàqe ci mbeddi Ñarelaa yi. 
Ku leen jub, ñu daw làquji ci kow garabi 
gox bi. Biige Sàmb daal, moo fexe bés ba 
nax leen, ñu langaamu ko, mu teg leen ciy 
mbaggam, ànd ak ñoom di fo di ree. 
Ba Mari-Gabriyelaa Won Bolkowski 
delloo Tugal ba ñu teg ca ñetti weer la sa 
maam Ngiraan Fay ma fatu woon faatu.
Man Aali Këbóoy teewe naa sukkuraatam. 
Ngiraan jot naa xippi, xàmmee ma, téye 
sama loxo lu yàgg. Teewe naa loolu te 
ngelaw li dina wéy di ko biral : 
sa maam Ngiraan Fay tàggoowul benn 
yoon ak sagoom. 
Ci li ma mën a seede de, ba mu fiy jóge 
xelam daloon na. 
Bi nuy diisoo nun ñaar la soldaari Daawur 
Jaañ yi dellusi Ñarelaa, ne dañu leen ne 
am nay saay-saay yu fi làq ay ngànnaay, 
di waaj a song nguur gi. Coow li neeti 
kurr :
- Ay gànnaay, fii ci Ñarelaa ?
- Baay Ndeene de la nguur giy tuumaal !
- Baay Ndeene man ?
- Xanaa dégluwoo rajo yi ? Dafa bëggoon 
a daaneel Daawur Jaañ sax de !
- Dara ! Sunu Afrig gii kat, ay kolonel ni 
moom rekk ñoo fiy nekk ay paresidaa !
- Wax nga dëgg ! Te su nekkoon 
paresidaa, sunu ceeb tooy, nun waa 
Ñarelaa !
Céy, sama gaa ñi ! Kolonel Kamara ! 
Paresidãa Kamara ! Xawma maak yéen 
kan moo ci gën a yenuy dàllam !
Maak Ngiraan a ngi janoo, nuy dégg ni 
saar de kombaa yiy wëree Ñarelaa ak ni 
bomb yiy kalaatee :
Rëll ! Rëll ! Rëll !
Mu xëcc sama loxo, tari Alxuraan. Benn 
bomb rajaxe asamaan si.Ngiraan muuñ, 
tudd turu Yàlla, gërëm ma, gëmm. 
Ba ko waa Ñarelaa di robi, romb nañu ñaari 
doomi golo yi ñuy xëccoo benn welo bay 
xeex, ku nekk bëgg koo xañ sa moroom. 
Waaye bi oto bi yaboon néewu Ngiraan 
Fay raamee ba tollook ñoom, dañoo fàtte 
welo ba ci saa si, ne jàkk mbooloo mi. 
Keroog ñu bare la seen yaram daw ndax ni 
doomi golo yi nee tekk-tekkaaral di 
seetaan waa Ñarelaa. 
Ne tuuti kenn ki woo moroom mi. Kooku 
tëb fekki ko, mu am lu mu ko déey, ñu 
àndandoo di ree, di màtt seen baaraam ak 
a wiccax seen bopp, mel ni ñu naan :
Ñaw ! Gat di ! 
Ca armeel ya nag, man Aali Këbóoy bàyyi
naa naaféqi Ñarelaa yi ñu wax seen waxi 
caaxaan ba noppi, ma door a yëkkati 
samay kàddu ba ca kow, xalab leen ci biir 
géew bi. Ñoom ñépp ñu téenandoo di ma 
seet.
Kenn ci ñoom gisu ma ci, waaye ñoom 
ñépp xàmmee nañu sama baat, man Aali 
Këbóoy. Duma jaaraat nag ci li ma leen 
wax keroog. Ñoom ñi moom wax ji, dégg 
nañu ma bu baax.
Bi ma jógee armeel ya, dajale na juróom-
ñaari téere yi la Ngiraan Fay jagleel. Takk 
naa leen ba ñu dëgër, ma lëmës leen ci 
benn turki bu fi Ngiraan bàyyi, gas ci 
taatu ndaa li ba mu xóot, ma suul leen fa. 
Soo ñibbisee fii ak juróom-ñetti xarnu it, 
dinga ma fi fekk, man Aali Këbóoy, may 
aar say téere di la xaar. 
Dig naa ko Ngiraan Fay. Dinaa ko def.
Yóbbante nag, àq la. 
Dinaa na la ne jabb juróom-ñaari Téere yii 
may limsi.
 Téereb Dóom.
Téereb Ngelaw.
Téereb Lëndëmtu.
Téereb Fent.
Téere bu Ñuul bi.
Téereb Wis.
Fàttewuma Téereb Ndéey.
Su wesoo Ngiraan mi ko bind, keneen 
warul a xam lan moo làqu ci biir. Waat 
naa ne man mi la ko fiy dencal sax, duma 
juum mukk ba ubbi ko. Waaye téere 
yooyu yépp nag, bés boo dellusee, bala 
nga ciy ubbi benn di ko jàng, dinaa la téye 
ci loxo, nu dem ma won la sa bàmmeelu 
maam. Xawma kan, wànte yow Badu 
Taal, soo ñëwee tiim Ngiraan Fay fa mu 
tëdd ca armeel ya,
ñaanal ko, fàww mu yëg ko ci yaramam. 
Te wóor na ma ne Ngiraan Fay dund na ba 
dee te masul a am mbégte mu day ni ba 
muy nar a am bés bu màgg boobu.
